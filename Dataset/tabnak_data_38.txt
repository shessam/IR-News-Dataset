tabnak_data###دیدار ترامپ و بارزانی برای ساخت بزرگ‌ترین پایگاه آمریکا در اربیل / برخورد چند راکت در نزدیکی سفارت آمریکا در بغداد/ تقابل بین نظامیان آمریکایی و روسی در میدان نفتی شمال سوریه/ حمایت هشت کشور از ائتلاف دریایی اروپا در خلیج فارس###https://www.tabnak.ir/fa/news/953297/دیدار-ترامپ-و-بارزانی-برای-ساخت-بزرگ‌ترین-پایگاه-آمریکا-در-اربیل-برخورد-چند-راکت-در-نزدیکی-سفارت-آمریکا-در-بغداد-تقابل-بین-نظامیان-آمریکایی-و-روسی-در-میدان-نفتی-شمال-سوریه-حمایت-هشت-کشور-از-ائتلاف-دریایی-اروپا-در-خلیج-فارس###['صفحه نخست', 'بین\u200cالملل']###2020-01-21 08:00:00###۹۵۳۲۹۷###['تحولات خاورمیانه', 'تحولات سوریه', 'تحولات عراق', 'تحولات یمن', 'ایران و آمریکا', 'برجام', 'اروپا', 'ترکیه', 'روسیه']
1@@@2
1	برخورد چند راکت در نزدیکی سفارت آمریکا در بغداد، تقابل بین نظامیان آمریکایی و روسی در میدان نفتی شمال سوریه، حمایت هشت کشور از ائتلاف دریایی اروپا در خلیج فارس و رایزنی تلفنی وزرای دفاع روسیه و ترکیه درباره سوریه و لیبی، از جمله مهم‌ترین خبر‌ها و رویداد‌های مرتبط با خاورمیانه در ۲۴ ساعت گذشته بوده اند.
2	در این میان، باید به دیدار ترامپ و بارزانی برای احداث بزرگ‌ترین پایگاه آمریکا در اربیل نیز اشاره کرد.
3	به گزارش «تابناک»؛ «صفاء الاعسم» کارشناس نظامی عراق روز دوشنبه گفت: دونالد ترامپ، رئیس جمهور آمریکا ظرف چند ساعت آینده در حاشیه کنفرانس داووس با مسعود بازرانی، رئیس حزب دموکرات کردستان عراق دیدار می‌کند.
4	الاعسم در مصاحبه با پایگاه خبری «المعلومه» گفت: هدف از این دیدار بررسی احداث بزرگ‌ترین پایگاه آمریکایی در اربیل است.
5	وی افزود: «آمریکا برنامه‌ای برای خروج از عراق ندارد، بلکه عملیات احداث دو پایگاه نظامی جدید در دشت نینوا و اربیل را آغاز کرده است».
6	به گفته الاعسم مسعود بارزانی و ترامپ تا چند ساعت آینده در حاشیه کنفرانس داووس با هم دیدار می‌کنند.
7	او همچنین گفت، در این دیدار «انتقال مقر فرماندهی نیرو‌های آمریکایی در غرب آسیا به اربیل به عنوان اقدامی علیه دولت عراق و پارلمان آن مورد بررسی قرار خواهد گرفت».
8	دو روز پیش نیز یک منبع سیاسی مطلع، از دیدار‌های اخیر مقامات مسئول آمریکایی و مقامات دولت منطقه کردستان خبر داد و گفت که در این دیدار‌ها درباره روند تداوم حمایت کُرد‌ها از بقای نیرو‌های آمریکایی و رد مساله خروج آن‌ها از عراق یا لغو توافق‌نامه امنیتی و همکاری درباره احداث چهار پایگاه نظامی از جمله پایگاه «الحریر» در منطقه کردستان گفت‌وگو شد.
9	منابع خبری بامداد سه شنبه از برخورد چند موشک کاتیوشا به منطقه سبز و نزدیکی سفارت آمریکا در بغداد خبر می‌دهند.
10	خبرگزاری فرانسه به نقل از منابع امنیتی خبر داد، دست کم دو راکت به نزدیکی سفارت آمریکا در بغداد اصابت کرده است.
11	اسکای‌نیوز خبر داد که سه موشک نزدیکی سفارت آمریکا در بغداد برخورد کرده و آژیر‌های هشدار در سفارت آمریکا به صدا درآمده است.
12	الحدث مدعی شد دو موشکی که به منطقه سبز بغداد برخورد کرده از منطقه الزعفرانیه در جنوب شرق پایتخت عراق شلیک شده است.
13	منابع خبری اعلام کردند که این حمله موشکی تلفات یا خساراتی نداشته است.
14	طی هفته‌های اخیر منطقه سبز بغداد شاهد حملات راکتی متعددی بوده است.
15	«جواد الطلبیاوی» از فرماندهان «عصائب اهل الحق» پیشتر اعلام کرده بود که هیچ یک از گروه‌های «الحشد الشعبی» ارتباطی با حملات راکتی به منصقه سبز بغداد ندارند و آنها از زمان شهادت فرماندهان «قاسم سلیمانی» و «ابومهدی المهندس» هیچ عملیات یا فعالیت نظامی نداشته‌اند.
16	وی تاکید کرده بود: «این شرم آور است که اینچنین پاسخ یا ضرباتی به گروه‌های مقاومت نسبت داده شود؛ گروه‌های مقاومت دیگر از راکت‌های کاتیوشا استفاده نمی‌کنند و این راکت‌ها حتی در ساده‌ترین عملیات هم به درد نمی‌خورد.
17	»الطلیباوی تاکید کرد: «پاسخ گروه‌های مقاومت "واقعا سخت" خواهد بود و روزهای آینده آبستن غافلگیری است.
18	»منابع محلی از وقوع تقابل بین نظامیان آمریکایی و روسی حاضر در شمال سوریه خبر دادند.
19	به نوشته خبرگزاری «آناتولی» نظامیان آمریکایی حاضر در شمال سوریه، که به دستور رئیس‌جمهور ایالات متحده برای اشغال میادین و تأسیسات نفتی این کشور در منطقه حضور دارند، با توسل به ابزار نظامی، مانع پیشروی نیروهای روس به سمت یک منطقه نفتی شدند.
20	بنابراین، نزاع بین نظامیان آمریکایی و روسیه در میدان نفتی «رمیلان» شمال شرقی استان «حسکه» تا پایان روز یکشنبه ادامه داشت.
21	خبرنگار آناتولی بر اساس اطلاعاتی که از منابع میدانی به دست آورده، گزارش داد، کاروان گشت نظامی روسیه در حال حرکت به سمت میدان نفتی رمیلان بود که با اقدام نظامیان آمریکایی متوقف شدند.
22	بر این اساس، بعد از اینکه نظامیان آمریکایی از نیروهای روس خواستند به محله «عامودا» بازگردند، تنش بین دو گروه آغاز شد زیرا آنها مجبور بودند برای بازگشت از مسیری استفاده کنند که از میدان رمیلان و نزدیکی پایگاه آمریکایی‌ها می‌گذشت و آنها این اجازه را نمی‌دادند.
23	به نوشته آناتولی، روز پنجشنبه نیز شبه‌نظامیان کُرد یگان‌های مدافع خلق از حرکت نظامیان روس از شهر قامیشلی برای ایجاد منطقه نظامی در میدان نفتی رمیلان جلوگیری کرده‌ بودند.
24	این در حالی است که پیشتر «میخائیل بوگدانوف» معاون وزیر امور خارجه روسیه با محکوم کردن حضور نظامیان آمریکایی در میادین نفتی شمال سوریه، گفت این اقدام منجر به افزایش تنش‌ در این کشور می‌شود.
25	چند هفته پیش نیز خبرگزاری دولتی سوریه (سانا) گزارش داد، نظامیان آمریکایی ده‌ها خودرو و تجهیزات را از مناطق شمالی استان رقه و جنوب استان حسکه به منطقه نفتی رمیلان ارسال کرده و این تجهیزات در نزدیکی میادین نفتی مستقر شده‌اند.
26	وزارت خارجه فرانسه روز دوشنبه اعلام کرد که کشورهای آلمان، بلژیک، دانمارک، ایتالیا، یونان، هلند و پرتغال به همراه فرانسه از ائتلاف دریایی اروپایی در خلیج فارس حمایت می‌کنند.
27	در آذرماه سال جاری یکی از سخنگویان نیروهای مسلح فرانسه اعلام کرده بود، ائتلاف دریایی تحت رهبری اروپا که با محوریت فرانسه شکل گرفته، از ماه آینده میلادی در خلیج فارس شروع به کار می‌کند.
28	«آنه سسیل اورتمان» معاون سخنگوی نیروهای مسلح فرانسه در این مورد گفته بود: «ناوچه کوربت از ابتدای سال آینده میلادی (یازدهم دی) در ابتکار امنیت دریایی اروپایی مشارکت خواهد کرد.
29	»دولت فرانسه از چند ماه پیش طرح تشکیل ارتش واحد اروپایی را ارائه کرده و همزمان از مشارکت در ائتلاف دریایی تحت رهبری آمریکا که به بهانه مقابله با «تهدید ایران» در خلیج فارس شکل گرفته، خودداری کرد.
30	وزارت دفاع روسیه در بیانیه‌ای اعلام کرد: سرگئی شویگو، وزیر دفاع موقت روسیه و خلوصی آکار، همتای ترکیه‌ای‌اش امروز در تماس تلفنی به گفت‌وگو درباره وضعیت موجود در خاورمیانه و شمال آفریقا پرداخته و بیشتر تمرکزشان بر درگیری‌ها در سوریه و لیبی بود.
31	وزارت دفاع روسیه در ادامه این بیانیه گفت: این وزرا به وضعیت موجود در مناطق خاورمیانه و شمال آفریقا پرداختند و بخش اعظم تمرکز خود را بر اوضاع سوریه و لیبی معطوف کردند.
