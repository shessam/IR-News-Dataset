asriran_1_data###در نامه ای به وزیر صنعت اعلام شد؛ 5 دلیل انجمن همگن قطعه سازان برای تعطیلی خودروسازان###https://www.asriran.com/fa/news/721324/در-نامه-ای-به-وزیر-صنعت-اعلام-شد-5-دلیل-انجمن-همگن-قطعه-سازان-برای-تعطیلی-خودروسازان###['اقتصادی']###2020-03-31 14:09:00###۷۲۱۳۲۴###['قطعه سازان', 'خودروسازی']
3
1	در نامه انجمن همگن صنایع قطعه سازی خطاب به وزیر صنعت، معدن و تجارت، 5 دلیل برای تمدید تعطیلی 2 هفته ای صنعت خودرو کشور اعلام شد.
2	به گزارش خبرنگار پرشین خودرو، پیشنهاد تعطیلی تولید در زنجیره تامین خودروسازی کشور و خودروسازان تا ابتدای اردیبهشت امسال از سوی انجمن صنایع همگن قطعه سازی به وزیر صمت با 5 دلیل زیر اعلام شده است: به دلیل منع رفت و آمد و قرنطینه برخی استان ها و شهرهای کشور و نیز مقتضیات بنگاه ها برای جلوگیری از شیوع کرونا امکان تعمیرات نوروزی بسیاری از کارخانجات قطعه سازی فراهم نشده و آمادگی آغاز به کار بلافاصله پس از تعطیلات فراهم نیست.
3	تعدادی از کارگران و کارکنان و مدیران صنعت قطعه سازی کشور آلوده به ویروس شده و به دلیل مشکلات بهداشتی و بیماری قادر به حضور در محل کار نخواهند بود و تعداد محدودی هم جان خود را از دست داده اند.
4	پس از برگشت کارکنان و کارگران قطه سازان پراکنده در 15 استان قطعه ساز کشور از تعطیلات نوروزی، بسیاری از ایشان ناقل بیماری هستند، حتی اگر علایم کرونا را نداشته باشند و حتی بر فرض غربالگری از سوی تمام قطعه سازان (که امری بعدی است) شناسایی نمی شوند و در روزهای شروه به کار و چه بسا ساعات اولیه، ویروس در فضای کوچک و به هم فشرده کارخانجات به سرعت منتشر شده و به خانواده ها و جامعه در زمانی اندک منتقل می شود و فاجعه ای انسانی رقم خواهد خورد.
5	در صورتیکه خودروسازان بنا به دستور مقامات حداقل 2 هفته تعطیل نکنند، قطعه سازان بر سر دو راهی " اجبار به تولید " برای عمل به تعهدات در قبال خودروسازان یا " توقف موقت تولید " بنا به مصالح داخلی بنگاهی گیر می کنند و اگر بخواهند آینده کاری خود را نزد خودروسازان خراب نکنند با انتخاب گزینه اول پرسنل را به اجبار برای حضور در محل کار فراخوان می کنند و نتیجه مشخص است.
6	با توجه به محدودیت های آمد و شد و قرنطینه استان ها مدتی طول می کشد تا از این طریق سازمان های صنعت، معدن و تجارت، هماهنگی برای اخذ مجوزهای تردد پرسنل، خودروها و مدیران قطعه سازی پراکنده در شهرک های صنعتی و کارخانجات که عمدتا در خارج شهرها قرار دارند به عمل آید که قطعا شروع به کار را با وقفه روبرو می کند و به رغم عدم خروجی مورد انتظار، فرصت طلایی به ویروس کرونا جهت انتشار داده می شود.
7	در پایان نامه انجمن صنایع همگن قطعه سازی کشور که به امضای " آرش محبی نژاد دبیر این انجمن " رسیده، آمده است: با توجه به دلایل مذکور و استفاده از تجربه کشورهایی مانند کره جنوبی، امریکا، ایتالیا، ترکیه، چین و غیره در تعطیلی خودروسازی برای مقابله با شیوع ویروس کرونا، استدعا دارد با پیشنهاد این انجمن موافقت نمایید تا با تنفس 2 هفته ای، شروع تولید پرتیراژ و پایدار به جای تولید موقت پر خطر رقم بخورد.
