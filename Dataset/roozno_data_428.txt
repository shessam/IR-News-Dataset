roozno_data###میزان مشارکت مردم در این دوره از انتخابات غافلگیر کننده نبود/ کلیت نظام هزینه یک اقلیت شد###http://roozno.com//fa/news/415983/میزان-مشارکت-مردم-در-این-دوره-از-انتخابات-غافلگیر-کننده-نبود-کلیت-نظام-هزینه-یک-اقلیت-شد###[]###2020-02-29 12:29:00###۴۱۵۹۸۳###['انتخابات', 'مشارکت مردم']
1
1	یک فعال سیاسی اصلاح‌طلب تاکید کرد: جریان راه یافته به مجلس صدای اقلیت خواهند بود و مسیری را طی خواهند کرد که اکثریت خیلی نتوانند مشارکت داشته و تصمیم گیر باشند و باید گفت متاسفانه کلیت نظام هزینه این اقلیت شد.
2	به گزارش روز نو :جواد امام ، درباره نتایج یازدهمین دوره انتخابات مجلس شورای اسلامی و درصد مشارکت حضور مردم در پای صندوق‌های رأی گفت: در دولت دوم آقای روحانی تلاش‌هایی صورت گرفت تا دولت توفیقی نداشته باشد؛ باید تاکید کرد رئیس‌جمهور از ابتدا هم آن‌طور که باید دستش باز نبود تا از کارگزاران مورد نظرش که افرادی توانمندی بودند، بهره ببرد.
3	این فعال سیاسی اصلاح‌طلب با بیان این‌که از سوی دیگر برخی سیستم‌ها یکی از موانع جدی به کارگیری افراد توانمند و خوش فکر در دولت بودند، عنوان کرد: دولت به قوانینی برای تعامل در حوزه‌های اقتصادی و بین‌المللی نیاز داشت؛ «پالرمو و CFT» از جمله مواردی بود در دولت لایحه شد مجلس آن را تصویب کرد اما متاسفانه روندی آن را متوقف کرد.
4	به گفته امام به نتیجه نرسیدن «پالرمو و CFT» یکی از دلایل جدی بود که دولت نتواند در حوزه‌های اقتصادی موفق شود.
5	وی یادآور شد: برجام یکی از توفیقات جدی دولت بود اما مسیری در داخل ایجاد کردند که با مشکل رو‌به‌رو شود، در خارج هم ترامپ با نگاه به داخل با رفتارهای بی‌ربط این مسیر را ادامه داد و کار را به جایی کشاند که امروز وضعیت برجام رسیده است.
6	این فعال سیاسی اصلاح‌طلب یادآور شد: تندروهای داخلی با بی‌اثر کردن برجام راهی را برای ترامپ باز کردند، در واقع آنان می‌خواستند دولت را ناکارآمد نشان دهند و نگذارند موفق شود.
7	این فعال سیاسی اصلاح‌طلب با بیان این‌که در حوزه بین‌الملل با مشکلاتی مانند تحریم مواجه بودیم که باعث شد معیشت مردم با معیشتی مواجه شود، گفت: با آن‌چه اتفاق افتاد مردم عملا دلزده شدند و برای همین بود که این اتفاقات افتاد.
8	وی با اشاره به سخنان حداد عادل در خصوص رد صلاحیت گسترده اصلاح‌طلبان در انتخابات مجلس شورای اسلامی گفت: خوشبختانه آقای حداد عادل خودشان به رد صلاحیت گسترده در جریان اصلاحات اشاره کردند؛ ایشان گفتند « اصلاح‌طلبان همیشه از رد صلاحیت‌ها می‌نالند» به آقای عادل می‌گویم همین رد صلاحیت‌های گذشته باعث شد ما لیست‌هایی را ارائه دهیم که خالی از چهره‌های شاخص و امتحان پس داده اصلاحات باشد.
9	امام گفت: شرایط به گونه‌ای پیش رفت که مسیر سخت شد و افراد راه یافته نتوانستند موفق شوند و در دفاع از حقوق مردم آن‌طور که به عهده‌شان گذاشته شده بود توفیق حاصل کنند.
10	وی ادامه داد:در این دوره یکسری از چهره‌های شاخص اصلاح‌طلبان علیرغم این که می‌دانستند در این دوره فضا سرد است و مشارکت قابل پیش‌بینی بود آمدند و ثبت‌نام کردند اما مورد بی‌مهری قرار گرفتند و ردصلاحیت شدند، امروز در 230 کرسی امروز مجلس اصلاح‌طلبان حداقل یک نامزد هم ندارند.
11	امام با بیان این‌که عده‌ای در جناح مخالف اصلاح‌طلبان سعی کردند با فضاسازی این را در ذهن مردم جا بیندازند که اکثریت مجلس دهم را اصلاح‌طلبان تشکیل می‌دهند در صورتی که اصلا چنین چیزی نبود، عنوان کرد: اصلاح‌طلبان هیچ گاه در مجلس اکثریت نبودند اما فضا را به گونه‌ای رقم زده‌اند که این اقلیت باید جوابگوی اکثریت باشند.
12	مدیر عامل بنیاد باران با اشاره به مشارکت این دوره از انتخابات بیان کرد: نتایج خیلی غافلگیرانه نبود و قابل پیش‌بینی هم بود، علی‌القاعده آمارها و تصاویر میدانی نشان از عدم مشارکت مردم دارد و امروز کسانی باید بیایند پاسخ دهند که چرا درصد شرکت مشارکت مردم در انتخابات پایین است که گفتند برای ما مشارکت حداکثری معنا ندارد و اصلا دنبال مشارکت نیستیم و وظیفه ما مشارکت حداکثری و انتخابات پر شور نیست.
13	وی تاکید کرد: اگر انتخابات با حضور حداکثری مردم پر شور رقم می‌خورد اقلیت نمی‌توانست جای اکثریت را در مجلس بگیرد.
14	امام ادامه داد: جریان راه یافته به مجلس صدای اقلیت خواهند بود و مسیری را طی خواهند کرد که اکثریت خیلی نتوانند مشارکت داشته و تصمیم‌گیر باشند، حتی پیش‌بینی می‌شود به این نتیجه برسند که اگر حداکثر در انتخابات باشند آنان دیگر محلی از اعراب ندارند برای همین است که سعی می‌کنند انتخابات بعدی را مدیریت کنند و باید گفت متاسفانه کلیت نظام هزینه این اقلیت شد.
15	وی درباره این‌که از این روزها جریان مشخصی سعی دارد با فرافکنی بگوید که اصلاح‌طلبان قصد دارند چوب لای چرخ مجلس یازدهم بگذارند در صورتی که خودشان چنین رفتاری در قبال مجلس دهم داشتند، گفت: به هیچ عنوان چنین تفکری در جریان اصلاحات وجود ندارد، اصلاح‌طلبان عمده اعتراضشان در قبال رفتار هیأت‌های اجرایی بود.
16	این فعال سیاسی اصلاح‌طلب تصریح کرد: اواخر مجلس نهم آقایانی که رد شدند و مردم به آن‌ها رأی ندادند و انتخاب‌شان نکردند دست به اصلاح قانون انتخابات زدند و نحوه اقدامات هیأت‌های اجرایی که با روح قانون منافات داشت و در این دوره منجر به رد صلاحیت‌های گسترده شد را تصویب کردند؛ چنین کارهایی از آنان بر‌می‌آید نه اصلاح طلبان.
17	وی ادامه داد: فرض کنید اصلاح‌طلبان اکثریت مجلس بودند هر چیزی را هم تصویب می‌کردند شورای نگهبان که آن را متوقف می‌کرد!
18	این چه حرفی است که زده می‌شود؟ این اتهاماتی است که ناروا تا امروز به اصلاح‌طلبان زده شده و می‌شود.
19	امام گفت: این تهمت‌ها فقط زده می‌شود و هیچ مستندی در دست‌شان ندارند.
20	وی در پایان تاکید کرد: هنگامی که شورای نگهبان بالای سر مجلس است و قانون بدون نظر آنان مصوب نمی‌شود چگونه می‌توانیم بگوییم که اصلاح‌طلبان می‌خواهند چوب لای چرخ‌شان بگذارند؟
