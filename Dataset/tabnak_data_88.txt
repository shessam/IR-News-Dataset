tabnak_data###۱۵ فروند هواپیمای ونزوئلا درفهرست تحریم‌های آمریکا###https://www.tabnak.ir/fa/news/953618/۱۵-فروند-هواپیمای-ونزوئلا-درفهرست-تحریم‌های-آمریکا###['صفحه نخست', 'بین\u200cالملل']###2020-01-22 07:50:00###۹۵۳۶۱۸###['آمریکا', 'تحریم', 'ونزوئلا', 'هواپیما', 'فهرست تحریم']
1
1	به دنبال اقدامات خصمانه آمریکا در پیشبرد اهداف سیاسی از طریق فشار اقتصادی، وزارت خزانه داری آمریکا ۱۵ فروند هواپیمای متعلق به شرکت دولتی نفت ونزوئلا را در فهرست تحریم قرار داد.
2	به گزارش «تابناک» به نقل از رویترز، واشنگتن در ادامه تروریسم اقتصادی از طریق اهرم تحریم، فشار خود بر دولت نیکلاس مادورو را افزایش داده است.
3	وزارت خزانه داری آمریکا در بیانیه‌ای اعلام کرد که واشنگتن هواپیماهای شرکت دولتی نفت ونزوئلا را متهم می‌کند که به طور غیر ایمن و غیرحرفه‌ای در مجاورت هواپیماهای نظامی ایالات متحده فعالیت داشته‌اند.
4	مایک پمپئو وزیر خارجه آمریکا نیز با تایید قرار گرفتن هواپیماهای ونزوئلا در لیست تحریم گفت: چندین فروند از این هواپیماها در ایجاد مزاحمت برای پروازهای نظامی ایالات متحده در حریم هوایی کارائیب دست داشته‌اند.
5	در بیانیه خزانه دار آمریکا آمده است که هواپیماهای شرکت دولتی نفت ونزوئلا همچنین برای انتقال اعضای ارشد دولت مادورو از جمله جابه جایی وزیر نفت ونزوئلا برای حضور در جلسه سازمان اوپک در امارات متحده عربی مورد استفاده قرار گرفته‌اند.
6	ایالات متحده سال گذشته در تلاش برای براندازی دولت مادورو تحریم‌هایی علیه شرکت دولتی نفت ونزوئلا اعمال کرد.
7	پمپئو روز دوشنبه پس از ملاقات با خوان گوایدو رهبر مخالفان در حاشیه یک کنفرانس منطقه‌ای در بوگوتا هشدار داد که ایالات متحده اقدامات بیشتری را برای حمایت از رهبر مخالفان ونزوئلا انجام خواهد داد.
