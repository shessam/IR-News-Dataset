roozno_data###جهانگیری:امریکایی‌ها به دروغ می‌گویند ایران تحریم دارویی نیست/عملکرد دولت در تامین فراوان کالا‌های مورد نیاز مردم افتخارآمیز است/ مردم به درخواست جامعه پزشکی برای در خانه ماندن پاسخ مثبت دهند/ عزادار شهدایی هستیم که برای سلامت مردم از جان خود گذشتند###http://roozno.com//fa/news/419820/جهانگیریامریکایی‌ها-به-دروغ-می‌گویند-ایران-تحریم-دارویی-نیستعملکرد-دولت-در-تامین-فراوان-کالا‌های-مورد-نیاز-مردم-افتخارآمیز-است-مردم-به-درخواست-جامعه-پزشکی-برای-در-خانه-ماندن-پاسخ-مثبت-دهند-عزادار-شهدایی-هستیم-که-برای-سلامت-مردم-از-جان-خود-گذشتند###[]###2020-03-28 16:01:00###۴۱۹۸۲۰###['جهانگیری']
1@@@2
1	معاون اول رییس جمهور گفت: آمریکایی‌ها به دروغ می‌گویند که تحریم هایشان علیه ایران شامل دارو و کالا‌های اساسی نمی‌شود.
2	آن‌ها با تحریم‌های نفتی، بانکی، بیمه‌ای و حمل و نقل مانع از تهیه و جابه جایی پول و انتقال دارو و کالا‌های اساسی به کشور می‌شوند.
3	دکتر اسحاق جهانگیری در جلسه با مدیران و پزشکان ستاد مقابله با کرونای استان تهران در بیمارستان امام حسین(ع) با بیان اینکه کشور برای تامین دارو نیاز به سالانه دو و نیم تا سه میلیارد دلار و برای تامین کالاهای اساسی نیازمند 14 میلیارد دلار ارز می باشد،‌ تصریح کرد: آمریکایی ها اگر راست می گویند اعلام کنند که نیازهای ما تا چه اندازه از راههای مرسوم تامین شده است.
4	ما برای رفع نیازهای دارویی و مایحتاج ضروری مردم مجبور هستیم از روش های غیر معمول استفاده کنیم.
5	وی با بیان اینکه در این وضعیت مردم ما شاهد هستند که هیچ کمبودی در کشور وجود ندارد، اظهار داشت: برخلاف بسیاری از کشورها ما کالاهای مورد نیاز مردم را به وفور در فروشگاه ها عرضه کردیم که این عملکرد افتخار آمیز است.
6	معاون اول رییس جمهور با اشاره به تصمیم دولت برای برداشت یک میلیارد دلار از صندوق ذخیره ارزی با مجوز مقام معظم رهبری به منظور اختصاص به وزارت بهداشت، درمان و آموزش پزشکی،‌ گفت: امیدوارم با تخصیص منابع لازم بخش زیادی از مشکلات جامعه پزشکی و درمانی کشور مرتفع شود.
7	دکتر جهانگیری در بخش دیگری از سخنانش با اشاره به درخواست جامعه پزشکی کشور برای پیشگیری جدی از شیوع بیماری کرونا تاکید کرد: خوشبختانه بخش زیادی از مردم با دستورالعمل های اعلام شده برای انجام طرح فاصله گذاری اجتماعی همراهی کردند و این طرح با توجه به اهمیت موضوع سلامت مردم با قدرت دنبال خواهد شد و کسانی که سلامت خود و دیگران را جدی نمی گیرند جریمه خواهند شد.
8	وی افزود: وقتی بخش پزشکی کشور برای مقابله و شکست بیماری کرونا تمام قد پای کار ایستاده و در این راه جانفشانی می کند درخواست پیشگیری دارد، توقع زیادی نیست که مردم به پویش در خانه ماندن پاسخ مثبت دهند.
9	معاون اول رییس جمهور از جامعه پزشکی به عنوان گروهی مرجع و قابل اعتماد برای مردم یاد کرد و با بیان اینکه فداکاری آنها در تاریخ کشور ثبت خواهد شد، تصریح کرد: ما باید قدر این سرمایه اجتماعی را بدانیم.
10	امروز ما عزادار شهدایی هستیم که برای سلامت مردم از جان خود گذشتند.
11	باید دست پزشکان و پرستاران را به نشانه قدرشناسی ببوسیم که آنها افتخار کشور هستند.
12	دکتر جهانگیری همچنین ظرفیت و توانمندی بیمارستان امام حسین(ع) در خدمت رسانی به مردم بویژه ساکنان شرق تهران را ارزشمند توصیف کرد و از برنامه های دولت برای افزایش درآمدهای اختصاصی بیمارستان ها،‌پرداخت فوق العاده ویژه به کادر درمانی درگیر با ویروس کرونا خبر داد و گفت: دولت در حد توان خود می کوشد تا زحمات پزشکان و پرستاران را جبران کند اما قطعا اجر این فداکاریها نزد خداوند محفوظ است.
13	وی از مدیریت مقابله با کرونای استان تهران و پزشکان حاضر در جلسه خواست تا نهایت مساعی خود را برای حفظ جان کادر درمانی و پرستاری بکار گیرند.
14	در این جلسه دکتر زالی رییس مقابله با کرونای بیمارستان تهران و رییس بیمارستان امام حسین(ع) گزارشی در خصوص وضعیت بیمارستانها و تعداد مراجعه کنندگان و بهبود یافتگان ارایه کردند.
