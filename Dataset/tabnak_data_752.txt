tabnak_data###همه برای حفظ ایران در انتخابات شرکت می‌کنیم###https://www.tabnak.ir/fa/news/960320/همه-برای-حفظ-ایران-در-انتخابات-شرکت-می‌کنیم###[]###2020-02-19 18:41:00###۹۶۰۳۲۰###['انتخابات', 'نمایندگان', 'پرشور']
1
1	دو روز دیگر مردم نمایندگان خود در مجلس شورای اسلامی را انتخاب می‌کنند؛ انتخاباتی که برگزاری پرشور آن سهم بسزایی در خنثی کردن توطئه‌های دشمنان دارد.
2	به گزارش «تابناک»؛ بنا بر اصل ششم قانون اساسی، در جمهوری اسلامی ایران امور کشور باید به اتکای آرای عمومی از راه انتخابات اداره شود.
3	در کشور ما میانگین هر چهار سال یک بار شاهد برگزاری انتخاباتی با حضور آحاد مردم هستیم که این عین دموکراسی است.
4	این بار نوبت به برگزاری انتخابات یازدهمین دوره مجلس شورای اسلامی است.
5	پارلمان یکی از ارکان اصلی اداره کشور بوده که نمایندگان آن در انتخابات سراسری با رأی مستقیم مردم برگزیده می‌شوند؛ نمایندگانی که از حوزه‌های انتخابیه مختلف وارد بهارستان می‌شوند، اما طبق نص قانون اساسی نماینده همه ملت ایران هستند و صلاحیت عام قانون‌گذاری و نظارت در همه امور کشور را دارند.
6	حضرت آیت الله خامنه‌ای، رهبر معظم انقلاب اسلامی همواره بر لزوم مشارکت در انتخابات تاکید داشتند ودر دیدار با هزاران تن از مردم آذربایجان شرقی، حضور در انتخابات مجلس را وظیفه شرعی، ملی، انقلابی و حق مدنی آحاد مردم برشمردند و با اشاره به دو رکن مهم «حضور پرشور» و «انتخاب خوب» گفتند: انتخابات یک جهاد عمومی و نعمت و امتحان الهی است که اگر با حضور حداکثری مردم همراه شود، مایه آبروی نظام اسلامی و تقویت کشور و مصونیت بخش در برابر توطئه‌ها و زمینه ساز ایران قوی خواهد بود؛ انتخابات و رأی دادن، وظیفه شرعی، ملی و انقلابی، جشن ملی و احقاق حق آحاد مردم برای دخالت در سرنوشت کشورشان است.
7	همچنین مقام معظم رهبری در دیدار با هزاران تن از قشر‌های مختلف مردم در ۲۲ توصیه انتخاباتی به مردم و مسئولان عنوان کردند، هر کس به ایران و امنیت آن علاقه‌مند است، باید در انتخابات شرکت کند، ممکن است کسی از بنده خوشش نیاید، اما اگر ایران را دوست دارد، باید به پای صندوق رأی بیاید، بنابراین هرکس به ایران علاقه‌مند است و امنیت کشور، حل شدن مشکلات و گردش صحیح نخبگانی را دوست دارد، در انتخابات شرکت کند.
8	رهبر انقلاب اسلامی به تبلیغات و تلاش‌های گسترده آمریکایی‌ها برای تأثیرگذاری بر افکار عمومی ایران و جدا کردن مردم و جوانان از نظام اسلامی نیز اشاره داشتند و خاطرنشان کردند: با وجود همه این تلاش ها، آن‌ها به نتیجه نرسیده اند که نمونه بارز آن، تشییع شهید سلیمانی و راهپیمایی ۲۲ بهمن بود و انتخابات مجلس شورای اسلامی نیز بار دیگر نشان خواهد داد، مردم در کنار نظام اسلامی و پشتیبان آن هستند.
9	شاید بتوان بیانات مقام معظم رهبری را واکنشی به اظهارات اخیر ایران ستیزانه و مداخله جویانه برخی از مقامات آمریکایی دانست که در هفته‌ها و روز‌های اخیر، بار‌ها با طرح موضوع انتخابات و حمله به شورای نگهبان، مدعی شده اند که مردم در انتخابات سهمی ندارند.
10	«مایک پمپئو» وزیر خارجه آمریکا در توئیتی گستاخانه نوشته بود: «تنها دو ماه مانده به انتخابات، رژیم ایران از هم اکنون با رد صلاحیت بیش از هزار نامزد انتخاباتی مشغول تقلب است.
11	ما در کنار مردم ایران که فقط به دنبال شنیده شدن صدایشان هستند، می‌ایستیم!»«مورگان اورتگاس» سخنگوی وزارت خارجه آمریکا نیز با ادعای رد صلاحیت گسترده در ایران در اظهارنظری خصمانه دیگر گفت: «نامزد‌های انتخابات مجلس ایران هم شکل هستند!»اظهارات گستاخانه‌ای که با واکنش عباس موسوی، سخنگوی وزارت خارجه مواجه شد، او گفت: مردم عزتمند ایران نسبت به تناقض گویی‌های طیفی معلوم الحال از مقامات آمریکایی در خصوص کشورمان عادت کرده اند.
12	مقامات آمریکایی بهتر است به جای زیر سوال بردن انتخابات در ایران به سوالات و ابهامات طیف وسیعی از مردم و نخبگان آمریکا و جهان درباره سازو کار‌های غیرشفاف و پیچیده انتخابات ریاست جمهوری در آمریکا ـ که رای اکثریت مردم در آن نادیده انگاشته می‌شود و نیز روابط گسترده رژیم آمریکا با کشور‌هایی که حتی با ساده‌ترین اشکال انتخابات هم بیگانه هستند ـ پاسخ دهند.
13	قطعا حضور پرشور مردم در انتخابات مجلس شورای اسلامی، مشت محکمی بر دهان مقامات یاوه گوی آمریکا خواهد بود؛ مشارکتی که روسای قوای سه گانه، مراجع اعظام، مسئولان در رده‌های مختلف و احزاب و جناح‌های گوناگون بر آن تاکید داشته اند.
14	در همین باره محمدرضا عارف، رییس فراکسیون امید مجلس شورای اسلامی تاکید کرد: ان‌شاءالله مردم با مشارکت جدی در انتخابات روندی که در چهار دهه گذشته در رابطه با مردم‌سالاری طی شده را تقویت کنند.
15	محمود صادقی نماینده اصلاح طلب مجلس هم گفت که راهی جز شرکت در انتخابات وجود ندارد و تنها راه اثرگذاری مردم بر روند امور همین انتخابات است.
16	حجت الاسلام احمد سالک، نماینده اصولگرای مجلس نیز حضور پرشور در انتخابات را خنثی‌کننده توطئه دشمنان دانست و افزود: طبق فرمایش مقام معظم رهبری، حضور در انتخابات وظیفه شرعی هر فرد است و این حضور تکلیف دینی همه ما را بیشتر از گذشته می‌کند؛ لذا باید در انتخابات دوم اسفند حضور پرشور داشته باشیم.
17	محمد دامادی، عضو فراکسیون مستقلین مجلس تاکید کرد: مشارکت مردم باعث می‌شود تا نمایندگانی با پشتوانه مردمی قوی‌تر و تفکرات و اندیشه‌های مختلف به مجلس راه یابند.
18	مشارکت در انتخابات یکی از مهم‌ترین مسیر‌هایی است که مردم می‌توانند نظر خود را اعلام کنند.
19	باید منتظر حماسه مردم در روز جمعه دوم اسفند و بیمه کردن مجدد نظام باشیم.
