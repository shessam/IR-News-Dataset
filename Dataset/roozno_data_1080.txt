roozno_data###روحانی:کار مجلس اجرایی نیست/استقلال قوا به معنای ایستادن در برابر یکدیگر نیست/دولت و مجلس با همکاری، یک یادگاری ماندگار برجای بگذارند###http://roozno.com//fa/news/428602/روحانیکار-مجلس-اجرایی-نیستاستقلال-قوا-به-معنای-ایستادن-در-برابر-یکدیگر-نیستدولت-و-مجلس-با-همکاری-یک-یادگاری-ماندگار-برجای-بگذارند###[]###2020-05-27 11:00:00###۴۲۸۶۰۲###['روحانی']
1
1	رئیس‌جمهور تاکید کرد: با همکاری دولت و مجلس می‌توانیم یادگاری دائمی و ماندگار برای دهه‌ها و حتی قرن‌ها برای مردم به یادگار بگذاریم و آن یادگار بزرگ قانون متقن، صحیح، کارآمد و مفید برای جامعه است.
2	حجت‌الاسلام حسن روحانی رئیس‌جمهور در مراسم افتتاحیه مجلس یازدهم عنوان کرد: با درورد و سلام به ارواح پاک شهیدان و به ویژه شهدای مجلس شورای اسلامی آغاز مجلس یازدهم را به نمایندگان و ملت ایران تبریک می‌گویم.
3	پارلمان و مجلس در سراسر جهان نماد مهم دموکراسی است و در ایران اسلامی مجلس شورای اسلامی نماد دموکراسی اسلامی و مردم سالاری دینی است.
4	وی افزود: اولین رکن دموکراسی در تاریخ ایران در ۱۱۴ سال پیش در مجلس شورای اسلامی آن زمان شکل گرفت و این نهاد مرهون آخوند خراسانی و محقق نایینی و امام راحل و نهادی بوده که به عنوان نهادی مشروع و قانونی تلقی شده است.
5	رئیس‌جمهور یادآور شد: در مجلس شورای اسلامی از آغاز بزرگانی در این صندلی‌ها نشستند و ادای وظیفه کردند.
6	از شهید آیت الله مدرس گرفته تا مقام معظم رهبری و مرحوم هاشمی رفسنجانی و شهیدانی همچون رجایی و باهنر و چمران در مجلس اول بر همین صندلی‌ها نشستند و به وظیفه مهم قانون‌گذاری پرداختند.
7	وی با بیان اینکه هم دوره دولت ۴ ساله است و هم دوره مجلس کوتاه است، گفت: اما با همکاری دولت و مجلس می‌توانیم یادگاری دائمی و ماندگار برای دهه‌ها و حتی قرن‌ها برای مردم به یادگار بگذاریم و آن یادگار بزرگ قانون متقن، صحیح، کارآمد و مفید برای جامعه است.
8	روحانی خاطرنشان کرد: مجالس و دولت‌ها آمدند و رفتند و ما می‌بینیم قانون مدنی کشور برای دهه‌ها و بیش از یک قرن به عنوان محکم‌ترین قانون هنوز هم جای افتخار برای ایران و قانون‌گذاری ایران است.
9	دولت و مجلس در بسیاری از زمینه‌ها می‌توانند همکاری کنند بهترین همکاری ارائه لایحه خوب از سوی دولت و تصویب از سوی مجلس است.
10	روحانی افزود: امیدوارم در یک سال باقی مانده دولت و آغازین سال این مجلس بتوانیم در این زمینه با یکدیگر همکاری داشته باشیم.
11	مبنای ما برای همکاری‌ها در چارچوب قانون‌اساسی است.
12	ما تک تک نمایندگان مجلس را از دیدگاه قانون اساسی در برابر کل مردم ایران مسئول می‌دانیم آن چنان که قانون اساسی این را می‌گوید.
13	وی افزود: باید همه فکرها برای منافع ملی، امنیت ملی، مصالح ملی و برای هویت ملی باشد و مصالح عمومی را بر مسائل حزبی، جناحی و حوزه‌های انتخابیه ترجیح دهیم که بی‌تردید مجلس نمایندگان، مجلس حوزه‌های انتخابیه و مجلس اقوام، جناح‌ها و قوم‌ها نیست بلکه مجلس شورای اسلامی، خانه ملت است.
14	این موضوع به عنوان اساس کار برای دولت و مجلس خواهد بود.
15	وی با بیان اینکه به طور مختصر و خلاصه خدمت نمایندگان مجلس یازدهم عرض می‌کنم که دولت یازدهم و دوازدهم در دو مقطع پنج و سه ساله قرار گرفت، خاطرنشان کرد: در ۵ سال اول مبنای دولت گشایش و پیشرفت بود که به حمدالله در همه زمینه‌ها در سال‌های اولیه هم شاهد گشایش‌ها در امور مهم سیاسی، اجتماعی، اقتصادی و فرهنگی و همچنین شاهد پیشرفت بودیم.
16	رئیس‌جمهور افزود: یکی از دلایل اینکه امروز ایران در لیست کشورهای موفق در زمینه مبارزه با کرونا قرار گرفته، این است که در دولت یازدهم پایه‌های بهداشت و درمان در کشور مستحکم شد.
17	توانمندی درمانی کشور از طرح‌های بیمارستانی تا تجهیزات به دو برابر آنچه که قبل از سال ۹۲ در تاریخ ایران بود، رسیده است.
18	این افتخار بزرگی برای ملت ایران و برای مسئولان نظام است که شرایط آنچنان مهیا شد که در این حادثه سخت ویروس عالم‌گیر، دغدغه‌ای از لحاظ تخت بیمارستانی، تخت‌های ویژه و آی‌س‌یو(icu) و دستگاه‌های تنفس مصنوعی نداشتیم و این به دلیل استحکام پایه‌های درمانی در جمهوری اسلامی ایران بود.
19	وی با بیان اینکه در زمینه فضای مجازی و تقویت آن شرایطی را پیدا کردیم که به راحتی توانستیم بسیاری از امور را از طریق فضای مجازی حل و فصل کنیم، ‌اضافه کرد: نمونه آن در همین جا گفته شد، کار مجلس شورای اسلامی در ماه‌های آخر دوره دهم بر مبنای امکانات فضای مجازی بود.
20	همچنین فضای مجازی مردم را از میلیون‌ها مراجعه به بانک‌ها و دستگاه‌های دولتی و بی نیاز کرده است که علت آن دولت الکترونیک است.
21	روحانی خاطرنشان کرد: ‌۷۷ میلیون نفر از بانک‌ها وام دریافت کردند بدون اینکه یک نفر به بانک مراجعه کند و این توانمندی کشور در زمینه فضای مجازی است.
22	در سال ۹۲ در کشور حدود سیصد هزار عدد موبایل هوشمند بوده و امروز بالای ۷۰ میلیون عدد است.
23	وی با تاکید بر اینکه در شرکت‌های دانش‌بنیان در دولت یازدهم و دوازدهم شاهد یک تحول بزرگ و اساسی بودیم، گفت: ما از ۵۲ شرکت دانش‌بنیان امروز به ۵ هزار شرکت دانش‌بنیان رسیده‌ایم و درآمد شرکت‌های دانش‌بنیان در سال ۹۸ به ۳۲۰ هزار میلیارد تومان رسیده است.
24	رئیس دولت ادامه داد: تحول بسیار بزرگ در کشور در زمینه فناوری نوین توسط دانشمندان جوان رخ داد، که بیشتر در آی سی تی و موضوع فناوری ارتباطات بوده است.
25	همچنین در دوره گشایش و پیشرفت توانستیم پیشرفت‌های قابل ملاحظه‌ای به دست بیاوریم، خودکفایی‌ها و تولیدات محصولات کشاورزی از ۹۴ تا ۱۲۰ میلیون تن نشانه تحول در بخش صنعت و کشاورزی است.
26	کشور در زمینه دانش و فناوری از رتبه ۲۱ به رتبه ۱۶ پیشرفت کرد.
27	رییس‌جمهور افزود: خودکفایی‌ها و توسعه زمین‌های کشاورزی و آماده نمودن محصولات کشاورزی نشانه تحرک ملت بزرگ ایران در بخش کشاورزی و صنعت و سایر بخش‌ها بود.
28	وی ادامه داد: در زمینه علم و‌ دانش و فناوری ما از رتبه ۲۱ به رتبه ۱۶ و در زمینه نوآوری از رتبه ۱۳۱ به رتبه ۶۱ ارتقا پیدا کردیم؛ این تحرک بزرگ در سراسر کشور در زمینه‌های مختلف اقتصادی و اجتماعی بود.
29	البته در سایر زمینه‌ها هم شرایطی را به وجود آوردیم که خودکفایی‌ها بتواند ظهور و بروز پیدا کند.
30	ما از ۵۲ میلیون لیتر بنزین در روز به ۱۱۰ میلیون لیتر بنزین در روز رسیدیم و در زمینه تولید گاز آنچنان خودکفا شده‌ایم که امروز تولید گاز ما در روز حدود هزار میلیون متر مرکب است و این تحولات عظیم در سایه استراتژی گشایش و پیشرفت در کشور بود.
31	روحانی ادامه داد: در زمینه نظامی ما رتبه ۲۲ در جهان بودیم که امروز در رتبه ۱۴ هستیم؛ قدرت نظامی ما در بخش‌ها مختلف در طول سالیان گذشته شاهد تحول بزرگی بوده است.
32	در همه زمینه‌های زیربنایی نیز شاهد تحولی عظیم بودیم، در بزرگراه‌های کشور از ۱۴ هزار کیلومتر به ۲۸ هزار کیلومتر رسیدیم یعنی به دو برابر آنچه که کشور قبل از دولت یازدهم در اختیار داشته است و در سایر زمینه‌ها از جمله ریل و بنادر نیز این حرکت خوب را در کشور شاهد بودیم.
33	پایان این دوره اول شاهد آمار و ارقامی بودیم که از روز اول دولت به آن امید داشتیم.
34	رشد اقتصادی کشور در سال ۹۵ بالاترین رشد اقتصادی را داشتیم، رشد اقتصادی ایران در سال ۹۵ ، ۱۲/۵ درصد بوده یعنی بزرگترین رشد در سراسر جهان و ما در تورم توانستیم به تورم تک رقمی، ۹ درصد و حتی ۷ درصد برسیم.
35	وی در خصوص صادرات غیرنفتی نیز گفت: در زمینه صادرات غیرنفتی که ما روز به روز بیشتر در تنگنا قرار گرفتیم، تراز مثبت پیدا کرد و ما شاهد اشتغال ۹۷۰ هزار شغل جدید در سال ۹۶ بودیم؛ پس این دوران به معنای دوران گشایش و پیشرفت است.
36	رییس‌جمهور بیان کرد: در اوایل سال ۹۷ دوران جدیدی پیش روی دولت قرار گرفت و ناچار شدیم به سمت استراتژی ایستادگی و بردباری تمایل پیدا کنیم.
37	وی افزود: شرایط سال ۹۷ سخت‌ترین شرایط اقتصادی برای ایران بود، شما از آمار و ارقام مطلع هستید که ما در چه شرایط سختی قرار گرفته بودیم؛ در این دوران با حمایت مردم و‌ هدایت مقام معظم رهبری نگذاشتیم دشمنان به هدف خود دست یابند؛ آنها می‌خواستند نظام ایران دچار اخلال شود و اقتصاد کشور دچار فروپاشی شود، آنها با همه تبلیغات روانی و فشار اقتصادی می‌خواستند شاهد آن باشند که ما چهل سالگی انقلاب را جشن نگیریم.
38	وی با بیان اینکه ما در برابر اهداف دشمنان‌مان ایستادگی کردیم، گفت: در این دوران استراتژی اداره کشور با حداقل درآمد بود اما در عین حال حتی یک ماه حقوق کارمندان و پرداختی‌های مستمری‌بگیران به تأخیر نیفتاد، کمک به اقشار مستمند و ضعیف نیز به تأخیر نیفتاد و در این مدت ما توانستیم کالاهای اساسی مورد نیاز مردم را در سخت‌ترین شرایط اقتصادی برای مردم تأمین کنیم.
39	رئیس‌جمهور گفت: شما شاهد بودید که در سال ۹۷ و ۹۸ سختی‌ها و مشکلات بسیاری داشتیم اما قفسه‌های موادغذایی ما خالی نشد و مردم در نگرانی شدید برای تامین نیازمندی‌های ضروری خود قرار نگرفتند، در اینجا باید از هدایت و‌‌ حمایت مقام معظم رهبری یادکنم که در آغاز سال ۹۷ در جمع سران سه قوه و عده‌ای از مسئولان، فرمودند اکنون دولت در وسط میدان است و رییس‌جمهور به عنوان فرمانده این میدان جنگ است و دو قوه دیگر و همه نهادها موظف هستند به دولت یاری برسانند و‌ کمک کنند و خود ایشان ساختاری را برای حمایت دولت تحت عنوان «شورای عالی هماهنگی اقتصادی» شکل دادند که در این دوره ۵۰ جلسه تشکیل شد و‌ مصوبات فراوانی برای بازکردن گره‌های سخت در جامعه اقتصادی و اجتماعی مردم گشود.
40	وی اضافه کرد: بنابراین این دوران اگرچه دوران بسیار سختی برای ما بود اما هیچ یک از اهداف مهم اقتصادی و اجتماعی ما از بین نرفت.
41	این اهداف را در این دوران سه ساله هم ما از یاد نبردیم و فراموش نکردیم و ‌همه آن اهداف را دنبال و پیگیری می‌کنیم.
42	روحانی اظهار کرد: امروز در مرحله سوم قرار گرفته‌ایم و خواست من از مجلس یازدهم این است که در سال پایانی دولت و سال آغازین مجلس یازدهم بتوانیم دوران پیوند و پیروزی را شکل دهیم؛ دوره ما امروز دوره ایستادگی و بردباری است اما می‌توانیم با پیوند و حمایت یکدیگر و هم‌افزایی کنار هم به یکدیگر کمک کنیم.
43	ما به هیچ عموان به دنبال این نیستیم که مجلس در دو وظیفه مهم خود یعنی تقنین و نظارت کوتاه بیاید بلکه ما دنبال مجلسی قوی، صالح و کارآمد و مجلسی که برای مردم امید باشد و برای دولت تکیه‌گاه باشد، هستیم.
