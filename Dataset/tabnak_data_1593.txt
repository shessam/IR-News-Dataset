tabnak_data###بررسی وضعیت اقتصادی کشور اولین گام مجلس یازدهم###https://www.tabnak.ir/fa/news/981672/بررسی-وضعیت-اقتصادی-کشور-اولین-گام-مجلس-یازدهم###['سیاسی،مجلس', 'مجلس شورای اسلامی']###2020-05-31 15:47:00###۹۸۱۶۷۲###['وضعیت اقتصادی کشور', 'مجلس', 'مرکز پژوهش ها']
1
1	نمایندگان یازدهمین دوره مجلس شورای اسلامی امروز با تائید اعتبارنامه هایشان رسما کار خود را آغاز کردند و دراولین گام گزارش مرکز پژوهش ها درباره وضعیت اقتصادی را مورد بررسی قرار دادند.
2	به گزارش تابناک، سومین جلسه مجلس یازدهم با نطق مبسوط محمدباقر قالیباف رییس مجلس شورای اسلامی آغاز شد.
3	او گفت که مجلس بنای تقابل و مچگیری ندارد ولی در پیگیری منافع و حقوق مردم مسامحه هم نمی‌کند، تلاشش رفع موانع قانونی دولت در مسیر خدمت رسانی به مردم است و اجازه هم نخواهد داد که دولت در اجرا و پیاده سازی قوانینی که حل کننده مسائل مردم است، سهل انگاری کند.
4	قالیباف از استکبارستیزی هم سخن گفت و تاکید داشت که مذاکره و سازش با آمریکا به عنوان محور استکبار جهانی بی حاصل و پرضرر است.
5	رییس قوه مقننه تلویحا دست یاری به منتقدان دراز کرد و گفت: مجلس یازدهم خود را نماینده همه مردم ایران می‌داند،‌ حتی کسانی که به هر دلیل سیاسی یا نارضایتی از شرایط کشور به آن رای نداده اند و بر اساس نگاه بلند رهبرحکیم انقلاب معتقد است که تمام دستگاه های حاکمیتی باید مثل خورشید بدون تبعیض بر همه شهروندان ایران عزیز بتابند و به آن ها خدمت کنند.
6	بعد از آن نوبت به بررسی اعتبارنامه نمایندگان رسید؛ 276 نماینده از290 نماینده وارد بهارستان شدند، دو منتخب تهران و آستانه اشرفیه فوت کردند، مدرک تحصیلی یکی از منتخبان تایید نشد و تکلیف ۱۱ منتخب هم به دور دوم انتخابات کشیده شد این یعنی تمام کرسی های مجلس یازدهم در سال 1400 پر خواهد شد.
7	با این اوصاف امروز بعد از قرائت گزارش شعب 15 گانه بررسی اعتبارنامه منتخبان، اعتبارنامه 273 نفر تائید شد.
8	اعتبارنامه سید کاظم دلخوش منتخب صومعه سرا ، غلامرضا تاج‌گردون منتخب گچساران و حسین محمدصالحی منتخب فریدن و فریدون شهر به دلیل اعتراض تعدادی از نمایندگان به تائید نرسید.
9	بنا بر گفته محمدحسین فرهنگی برای بررسی مجدد این اعتبارنامه‌ها، شعب مربوطه اعتراضات را بررسی می‌کند که در صورت تائید در این مرحله گزارش آن به صحن علنی ارائه می شود و در غیر این صورت موضوع به کمیسیون تحقیق ارجاع می شود تا ظرف 15 روز آن را بررسی و نتیجه را اعلام کند.
10	با رسمیت یافتن پارلمان، مجلس وارد اولین دستور کاری خود در دوره یازدهم با قرائت گزارش محمد قاسمی سرپرست مرکز پژوهش های مجلس شورای اسلامی شد، او از معضلات و مشکلات اقتصادی گفت و از نمایندگان خواست که فکری به حال اصلاح ساختاربودجه ریزی کشور کنند چون در غیر این صورت مجلس همچون گذشته اقتداری نخواهد داشت کما اینکه تا کنون هم مجلس در بودجه ریزی هیچ کاره بوده است.
11	قاسمی از کسری بودجه و بدهی های دولت هم آماری ارئه داد که شاید از مهمترین آن ها نرخ بالای بیکاری،بدهی حدود ۵۰۰هزار میلیارد تومان دولت و ۵۲۵هزار میلیارد تومان شرکت‌های دولتی در مقابل دارایی های غیر مولد دولت به میزان ۷هزار هزار میلیارد تومان است و اینکه دولت امسال حداقل کسری ۱۸۵هزار میلیارد تومانی خواهد داشت.
12	گزارشی بسیار مهم از وضعیت اقتصادی کشور که علی نیکزاد نایب رییس مجلس وعده طرح آن را در جلسه غیر علنی بعدی مجلس در روز سه شنبه 13 خرداد با حضور تعدادی از وزرا را داد.
13	بخش اعظمی از وقت مجلس هم به تذکرات نمایندگان اختصاص داده شده بود، نمایندگان خواستار رعایت نظم در پارلمان بودند و روسای جلسات هم به آن تاکید کردند.
14	امروز مجلس توسط رییس و دو نایب رییس اداره شد که در جای خود کاری نو و جدید بود.
15	عمده تذکرات دیگر هم ناظر به اقدامات مجلس برای رفع مشکلات اقتصادی، بهبود وضعیت معشیت مردم ، دوری از رخوت و روزمرگی، بازگشت مجلس به جایگاه اصلی خود و در راس امور بودن و تاکید بر تلاش بیشتر دولت برای حل معضلات کشور بود.
16	حسن ختام جلسه هم قرائت بیانیه نمایندگان درباره خط مشی مجلس یازدهم بود که در آن 5 خصوصیت انقلابی بودن، انسجام، حس استقلال، حرکت با برنامه تحولی و استفاده از ظرفیت همه نمایندگان را به عنوان ضامن موفقیت در چهار سال پیش رو خوانده که فقدان هر کدام می تواند پارلمان را از مسیر درست منحرف کند.
17	با توجه به اینکه مجلس گام دوم عمدتا از جوانان زیر 45 سال تشکیل شده است انتظار می رود که با همین شور و حرارت و عزم جدی برای حل مشکلات کشور به خصوص معیشتی و اقتصادی فارغ از دعواهای سیاسی و جنجال های بیهوده گام بردارد.
