asriran_1_data###شرکت‌های تولید خودپرداز، انبار قطعات وارداتی شده‌اند###https://www.asriran.com/fa/news/712890/شرکت‌های-تولید-خودپرداز-انبار-قطعات-وارداتی-شده‌اند###['اقتصادی']###2020-02-09 09:58:00###۷۱۲۸۹۰###['خودپرداز', 'صنعت مخابرات']
3
1	دبیر سندیکای صنعت مخابرات ایران با تاکید بر اینکه دستگاه خودپرداز ساخته شده وارد ایران نمی‌شود، گفت که در بخش تولید خودپرداز تنها در ساخت بدنه و قسمت‌های فلزی پیشرفت‌هایی صورت گرفته، اما در بخش الکترونیک کار تولیدی عمیق انجام نشده و این موضوع باعث شده برخی از شرکت‌های دارای پروانه پهره‌برداری تولید خودپرداز تبدیل به انبار کالاهای خارجی بشوند که قرار است مونتاژ شود.
2	به گزارش ایسنا،‌ سال ۱۳۹۳ خبر راه‌اندازی خط تولید انبوه دستگاه‌های خودپرداز، امید تازه‌ای برای پیشرفت در صنعت الکترونیک و بانکداری ایجاد کرد و حتی در آذر ماه آن سال شاهد صادرات نخستین محموله دستگاه‌های خودپرداز ایرانی به ترکمنستان بودیم.
3	با این حال صحبت‌های یکی از اعضای هیئت مدیره سندیکای صنعت مخابرات ایران نشان می‌دهد که با گذشت بیش از پنج سال از شروع نسبتا خوب تولید خودپرداز در کشور نه تنها شاهد پیشرفت در تولید و توسعه صادرات در بخش تولید این محصول نبودیم بلکه به نظر می‌رسد از واردات کالای نهایی به واردات قطعات اصلی و مونتاژکاری تغییر مسیر داده‌ایم.
4	در این رابطه فرامرز رستگار در گفت‌وگو با ایسنا، با بیان اینکه "برخی از خودپردازسازان ایرانی قطعات این کالا را از خارج وارد کرده و فقط آنها را به هم متصل می‌کنند"، اظهار کرد: در حال حاضر چهار شرکت پروانه بهره‌برداری خودپرداز را از وزارت صنعت، معدن و تجارت (صمت) دریافت کردند اما نظارتی روی کار این شرکت‌ها نشده و مشخص نیست دقیقاً چه فعالیتی انجام می‌دهند.
5	به گفته وی برخی از این شرکت‌ها از همان کشورهای خارجی که در گذشته دستگاه خودپرداز را وارد می‌کردند، همه قطعات را وارد می‌کنند، کار مختصری روی آن‌ها انجام می‌دهند و به عنوان محصول ایرانی با همان عنوان برند خارجی به بانک‌ها می‌فروشند.
6	رستگار با بیان اینکه در بخش بدنه و قسمت‌های فلزی که به دلیل هزینه بالای حمل، واردات آن به صرفه نیست، پیشرفت‌هایی صورت گرفته، اما در بخش الکترونیک کار خاصی انجام نشده است، تصریح کرد: با وجود اینکه خودپرداز ساخته شده وارد نمی‌شود، اما می‌توان گفت کار تولیدی عمیق هم انجام نمی‌شود.
7	همچنین به گفته وی مبدا واردات قطعات خودپرداز بیشتر کشورهای ژاپن، تایوان و کره است.
8	دبیر سندیکای صنعت مخابرات ایران در پاسخ به اینکه‌ آیا حضور مافیا در این بخش مانع کار تولیدی شده است؟ تصریح کرد: به نظر می‌رسد برخی از شرکت‌هایی که پروانه پهره‌برداری دریافت کردند، تبدیل به انبار کالاهای خارجی شده که بعدا مونتاژ می‌شوند؛ بنابراین مافیا در دل تولیدی‌ها رفته و جدا از آن‌ها نیست.
9	وی افزود: با توجه به اینکه تولید خودپرداز متولی مشخصی ندارد و زیرمجموعه سندیکا و وزارتخانه خاصی نیست، سندیکای مخابرات تمایل دارد این بخش را جزئی از ارتباطات و فناوری اطلاعات ببیند.
10	عضو هیئت مدیره سندیکای صنعت مخابرات ایران در ادامه از برگزاری جلسه‌ای با وزارت صنعت، معدن و تجارت (صمت) در آینده نزدیک خبر داد تا تکلیف تولید خودپرداز مشخص شود؛ چرا که به گفته وی هر محصولی باید در کشور متولی مشخصی داشته باشد.
11	رستگار همچنین در پایان توصیه کرد که وزارت صمت از شرکت‌هایی که عمق تولید بیشتری دارند حمایت کند تا سایر شرکت‌ها هم در این مسیر قرار بگیرند.
