asriran_2_data###محسن هاشمی: گر سعه صدر نداشته باشیم، با اعتراضات خشونت‌بار مواجه خواهیم شد###https://www.asriran.com/fa/news/702422/محسن-هاشمی-گر-سعه-صدر-نداشته-باشیم-با-اعتراضات-خشونت‌بار-مواجه-خواهیم-شد###['سیاسی']###2019-12-08 13:39:00###۷۰۲۴۲۲###['محسن هاشمی', 'روز دانشجو', 'اعتراضات دانشجویی']
4
1	رئیس شورای شهر تهران از دستگاه‌های نظارتی و قضایی و غیره خواست احساس امنیت و آزادی را به جنبش‌های دانشجویی بازگردانند.
2	به گزارش ایسنا، محسن هاشمی صبح امروز در ابتدای جلسه شورای شهر تهران گفت: روز دانشجو که یادآور آرمانگرایی و فدارکاری جنبش دانشجو است را گرامی می داریم، 66سال از 16 آذر سال 1332 که سه دانشجوی میهن پرست، در اعتراض به دخالتهای دولت آمریکا و سفر نیکسون به تهران در تظاهرات به شهادت رسیدند می گذرد، در این زمان، جنبش دانشجویی دچار فراز ونشیب‌های زیادی گردیده و اکنون در حالت رکود بسر می برد.
3	وی افزود: اگر جنبش دانشجویی نشاط و پویایی خود را از دست بدهد و بعنوان یک جریان آرمانگرا و آزادی خواه، در جامعه نقش پیشرو و جلودار جریانات اجتماعی را ایفا نکند، سایر اقشار و طبقات اجتماعی که ترقی خواهی و روشنفکری جنبش دانشجویی را ندارند، محور اعتراضات و تحول خواهی اجتماعی خواهند شد.
4	به گفته هاشمی، یکی از دلایل نا آرامی های آبان ماه گذشته، تضعیف نقش جنبش دانشجویی و خالی شدن میدان تحول خواهی اجتماعی از جریانات مترقی بود که بعضا موجب میدان‌داری جریانات خشونت طلب شد.
5	رئیس شورای شهر تهران با بیان اینکه اگر ما نسبت به انتقادات و اعتراضات دانشجویان، نخبگان، روزنامه نگاران و روشنفکران جامعه سعه صدر نداشته باشیم، آنگاه با اعتراضات خشونت‌بار سایر اقشار ناراضی و معترض که صدایی را برای طرح مطالباتشان نمی شوند، مواجه خواهیم شد، تصریح کرد: در طول دهه گذشته، صدای جریانات اجتماعی مترقی و پیشرو در جامعه ما ، کم رنگ شده و نسبت به منتقدان بی مهری و برخوردهای سخت صورت گرفته است و همین امر موجب به حاشیه رفتن و انزوا و یاس نخبگان و جریانات آرمانگرا و روشنفکر در جامعه شده که نمادی از آن را در عدم تمایل به ثبت نام ومشارکت در انتخابات مجلس شورای اسلامی مشاهده می کنیم.
6	وی با اشاره به سخنان مقام معظم رهبری در خصوص لزوم نشاط و پویایی جنبش‌های دانشجویی ،تاکید کرد: وظیفه دستگاه‌های امنیتی، نظارتی و قضایی است که احساس امنیت و آزادی را به جنبش دانشجویی و سایر منتقدان وروشنفکران داخل کشور که بدنبال اصلاح مشکلات و ناهنجاری های جامعه هستند، بازگردانند.
7	البته جنبش‌های دانشجویی و نخبگان نیز باید آرمان گرایی را با واقع گرایی تلفیق کنند و قبول کند که انزوا و یاس مشکلی از جامعه حل نمی‌کند.
