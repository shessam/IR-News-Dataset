tabnak_data###روسیه: مسیر گشت‌زنی مشترک با ترکیه به دلیل اقدامات تروریست‌ها کوتاه شد###https://www.tabnak.ir/fa/news/966089/روسیه-مسیر-گشت‌زنی-مشترک-با-ترکیه-به-دلیل-اقدامات-تروریست‌ها-کوتاه-شد###[]###2020-03-15 19:19:00###۹۶۶۰۸۹###['روسیه', 'ترکیه', 'گشت زنی']
1
1	وزارت دفاع روسیه اعلام کرد، به دلیل اقدامات تحریک‌آمیز گروه‌های تروریستی مسیر گشت‌زنی‌های مشترک این کشور با ترکیه در اتوبان M۴ در منطقه ادلب کوتاه شد.
2	به گزارش ایسنا، به نقل از شبکه خبری روسیاالیوم، وزارت دفاع روسیه امروز (یکشنبه) با انتشار بیانیه‌ای ضمن اعلام آغاز اولین گشت‌زنی مشترک خود با ترکیه در اتوبان M۴ در ادلب تأکید کرد: به دلیل اقدامات تحریک‌آمیز گروهک‌های مسلح افراطی که خود را تسلیم ترکیه نکرده‌اند، مسیر این گشت‌زنی کوتاه شد.
3	در این بیانیه آمده است:‌ تروریست‌ها در این راستا تلاش کردند از ساکنان غیرنظامی این منطقه از جمله زنان و کودکان به عنوان سپر انسانی استفاده کنند.
4	همچنین این وزارتخانه افزود: زمان بیشتری به ترکیه داده شد تا اقدامات ویژه‌ای را برای خنثی‌سازی گروهک‌های تروریستی و تضمین امنیت گشت‌زنی‌های مشترک دو کشور در اتوبان M۴ انجام دهد.
5	گشت‌زنی‌های مشترک دو کشور در این منطقه از شهرک ترنبه واقع در دو کیلومتری شهر سراقب آغاز شد و قرار بود تا شهرک عین الحور ادامه یابد.
6	ولادیمیر پوتین، رئیس جمهور روسیه پنجم مارس با رجب طیب اردوغان، همتای ترکیه‌ای خود درباره سلسله‌ اقداماتی برای ممانعت از تنش‌ها در ادلب از جمله اعلام آتش‌بس در این منطقه از بامداد ششم مارس و نیز ایجاد یک گذرگاه امن در بخش‌های مشخصی از اتوبان M۴ به توافق رسید.
7	روسیه و ترکیه روز جمعه پس از گفتگوهای نظامی که برخی از آنها در آنکارا انجام شدند، به توافقی درباره جزئیات اجرای این طرح دست یافتند و مسکو اعلام کرد اجازه اجرای تمامی تصمیمات هماهنگ شده میان دو طرف درباره ادلب را خواهد داد.
