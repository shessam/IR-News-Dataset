asriran_1_data###ژاوی - قلعه‌نویی؛ دکترین مکتب لاماسیا در تقابل با فوتبال سنتی ایرانی###https://www.asriran.com/fa/news/713834/ژاوی-قلعه‌نویی-دکترین-مکتب-لاماسیا-در-تقابل-با-فوتبال-سنتی-ایرانی###['ورزشی']###2020-02-15 10:59:00###۷۱۳۸۳۴###['ژاوی', 'قلعه نویی']
17
1	تقابل روز سه‌شنبه السد سپاهان نکات جذاب و جالب زیادی در دل خود دارد که یکی از آنها روی نیمکت سرمربیگری دو تیم است.
2	به گزارش ایلنا، سپاهان بعد از عملکرد درخشان در دیدار هفته نخست مقابل العین امارات در مرحله گروهی لیگ قهرمانان آسیا، روز سه‌شنبه هفته جاری تقابلی حساس و دشوار با السد قطر دارد که یکی از پرستاره‌ترین تیم‌های آسیا و از موفق‌ترین تیم‌های سال‌های اخیر لیگ قهرمانان بوده و کار سختی پیش روی طلایی‌پوشان خواهد بود.
3	السد در دیدار هفته نخست موفق نشد النصر عربستان را در دیداری خارج از خانه از پیش رو بردارد و به تساوی 22 رضایت داد و حالا با توجه به از دست رفتن 2 امتیاز حساس هفته نخست، برای جبران مافات به مصاف نماینده اصفهانی کشورمان می‌رود.
4	این اولین دیدار خانگی السد در فصل جاری لیگ قهرمانان هم محسوب می‌شود و امتیاز میزبانی یک پوئن مهم برای تیم قطری است.
5	با این تفاسیر، یکی از نکات جذاب این دیدار برای ما ایرانی‌ها، تقابل سرمربیان دو تیم است.
6	جایی که یک طرف امیر قلعه‌نویی به عنوان یک سرمربی با تجربه و کارنامه‌دار داخلی باید به مصاف یکی از بزرگترین بازیکنان دو دهه اخیر و حتی تاریخ فوتبال دنیا برود که فوتبالدوستان خاطرات تلخ و شیرین زیادی از دوران بازی او دارند.
7	ورود ستاره‌های مطرح فوتبال دنیا در سال‌های پایانی فعالیت حرفه‌ای ‌شان به فوتبال آسیا از قدیم مرسوم بوده و در سال‌های اخیر رنگ و بوی جدی‌تری به خودش گرفته و ژاوی هرناندز بارسایی هم تصمیم گرفت فوتبالش را در السد قطر تمام کند.
8	حضور در منقطه غرب آسیا و شکل قرعه‌کشی‌های چند وقت اخیر باعث شد در 23 فصل اخیر شاهد تقابل‌های زیادی میان ژاوی و یارانش با تیم‌های ایرانی خصوصاً پرسپولیس باشیم.
9	اولین حضور او در تهران، به دیدار پلی آف لیگ قهرمانان مقابل استقلال برمی گردد که تیمش در ضربات پنالتی مغلوب شد و آخرین بازی او در ورزشگاه آزادی دیدار خداحافظی‌اش بود که فصل گذشته لیگ قهرمانان آسیا برابر پرسپولیس بود که با شکست 2 بر صفر این تیم همراه بود و به یاد ماندنی‌ترین دیدارش با تیم‌های ایرانی هم در نیمه نهایی فصل قبل بود که تیمش با تساوی 11 مقابل پرسپولیس، از رسیدن به فینال بازماند.
10	ضربه سر او که توسط علیرضا بیرانوند مهار شد، به یاد ماندنی تری تصویر او در تقابل با تیم های ایرانی است.
11	او از ابتدای فصل جاری به عنوان سرمربی روی نیمکت السد نشست و در مقطعی نتایج ضعیفش باعث شد سرو صدای هواداران این تیم قطری در بیاید.
12	اگرچه بعداً السد روی نوار برد افتاد ولی امتیازات از دست رفته باعث شد در کورس از الدحیل و الریان عقب بماند و با یک امتیاز کمتر در جایگاه سوم جدول لیگ ستارگان جای گرفته است.
13	تقابل او با امیر قلعه‌نویی از آن جهت جذاب است که سرمربی سپاهان را در سال‌های اخیر به عنوان نماد فوتبال سنتی ایرانی و نقطه مقابل فوتبال مدرن روز دنیا می‌شناسیم و دوستان و دشمنان ژنرال ایرانی نظرات مختلفی در خصوص این تضاد دارند و حالا باید به تماشای نبردش با کسی بنشینند که محصول فوتبالی متفاوت با جنس فوتبال امیر است و از دل تیکی‌تاکای بارسلونا و مکتب لاماسیا بیرون آمده و حضورش در قطر هم برای انتقال همین شیوه به فوتبال آسیا و کشور قطر است که نشان داده در سال‌های اخیر برنامه ریزی زیادی برای جا انداختن این سبک بازی داشته و به کار گیری فلیکس سانچز به عنوان یک سرمربی موفق تیم‌های پایه در فوتبال بارسا و برنامه بلند مدتش در فوتبال قطر گواهی بر این مدعاست.
14	قلعه‌نویی و ژاوی دقیقا نقطه مقابل هم هستند ولی شباهت‌هایی هم میان آنها می‌شود یافت.
15	سرمربی سپاهان در طول این سال‌ها بارها به این نکته اشاره کرده که هافبک‌های بازیساز میانه زمین که به نوعی مغز متفکر طراحی حملات تیم‌هایشان هستند بیش از فوتبالیست‌های سایر پست‌ها پتانسیل سرمربی شدن دارند و نوع بازی آنها در زمین شباهت زیادی به کار مربیگری و ارنج یک تیم از بیرون دارد و با همین رویکرد در سال‌های اخیر افرادی مثل مجتبی جباری و محرم نویدکیا را به عرصه مربیگری دعوت کرده است.
16	حرف قلعه‌نویی پر بیراه هم نیست و مربیان بزرگی در حال حاضر فوتبال دنیا می‌توان یافت که هافبک‌های میانی خوبی در دوران بازی بودند و می‌توان به پپ گواردیولا، زین‌الدین زیدان، دیدیه دشان و سرمربیانی از نسل جدید مثل لمپارد و سولسشایر نام برد که استعداد بالایی در مربیگری از خودشان نشان دادند و حالا ژاوی هم می‌رود به این جمع اضافه شود.
17	حضور ژاوی روی نیمکت السد فقط انتقال تجربه نیست و دریافت تجربه برای ستاره سابق بارسا هم محسوب می‌شود و رد پیشنهاد هدایت آبی و اناری‌ها پس از برکناری والورده نشان می‌دهد وی هنوز حضور در سطح اول فوتبال اروپا به عنوان سرمربی را برای خودش زود می‌داند و شاید برنامه‌ریزی بلند مدتی برای اضافه شدنش به جمع سرمربیان بزرگ دنیا دارد.
18	قلعه‌نویی لقب ژنرال را در دوران بازی از سوی رسانه‌ها گرفت و مثل یک ژنرال در میانه میدان تیمش را رهبری می‌کرد و گرفتن بازوبند کاپیتانی استقلال در 23 سالگی نشان از همین جاه طلبی او از ابتدای راه دارد.
19	ژاوی هم در ابعادی به مراتب بزرگتر و در سطح اول فوتبال دنیا سال‌ها میانه میدان بارسلونا و تیم ملی اسپانیا را تحت سلطه خود داشت و افتخارات بیشماری که در سال‌های اوجش با هر دو تیم کسب کرد به عقیده خیلی از فوتبالدوستان حاصل پاس‌های بی نقص او بوده و نقش اساسی در آن ایفا کرده.
20	حتی خیلی‌ها عقیده داشتند مسی بازیکن خوشبختی بوده که سال‌های اوجگیری فوتبالش را در شرایطی سپری کرده که ژاوی به عنوان یک حامی پشت او بوده است و در حال حاضر هم افت محسوس کیفیت بازی بارسا و تیم ملی اسپانیا را حاصل خالی بودن جای ژاوی می‌دانند.
21	به هر جهت تقابل روز سه‌شنبه تنها تقابل سرمربیان دو تیم نیست و نکات زیادی از دل این بازی جذاب و مهم می‌شود بیرون کشید.
22	بازیکنان بزرگ و با کیفیتی که در ترکیب تیم قطری قرار دارند و یک جنگ نابرابر میان تیم‌های ایرانی و تیم‌های پر هزینه حاشیه خلیج فارس که در سال‌های اخیر موارد مشابه آن را بارها دیده‌ایم یک بار دیگر روز سه‌شنبه شکل می‌گیرد.
23	جالب است بدانید که قلعه‌نویی سابقه بازی در السد را هم در کارنامه دارد و همیشه به نیکی از دوران حضور در این تیم یاد کرده و به مصاف تیم سابقش می‌رود.
