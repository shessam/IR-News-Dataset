asriran_1_data###چرا کسی به فکر انتخاب مدیرعامل استقلال نیست؟###https://www.asriran.com/fa/news/714145/چرا-کسی-به-فکر-انتخاب-مدیرعامل-استقلال-نیست###['ورزشی']###2020-02-17 09:05:00###۷۱۴۱۴۵###['استقلال', 'مدیرعامل']
4
1	با گذشت 67 روز از قبول استعفای مدیرعامل باشگاه استقلال هنوز تکلیف صندلی اصلی مدیریتی آبی ها مشخص نیست.
2	به گزارش ورزش سه، ترک ایران توسط آندره آ استراماچونی سرمربی سابق استقلال برای هیچ کس به اندازه امیرحسین فتحی گران تمام نشد، جایی که بازیکنان این تیم بعد از بازی با پیکان که بدون سرمربی وارد زمین شده بودند دسته‌جمعی علیه مدیرعامل وقت باشگاه مصاحبه کردند تا او بالاجبار پستی را که یک و نیم سال در آن حضور داشت رها کند.
3	پس از استعفای فتحی ،وزارت ورزش و جوانان مدتی در قبال این موضوع سکوت کرد اما در نهایت مسعود سلطانی فر در تاریخ 19 آذرماه با استعفای مدیرعامل وقت باشگاه موافقت و اعلام کرد که اسماعیل خلیل زاده که پیش از این در نقش رییس هیئت مدیره فعالیت می کرد از این به بعد به عنوان سرپرست موقت کار خود را ادامه می دهد.
4	خلیل زاده در این مدت نقش پررنگی در استقلال پیدا کرده بود و به نوعی فرد اول رسانه‌ای باشگاه هم محسوب می‌شد اما او ظاهرا نه می تواند و نه خودش می خواهد به عنوان مدیرعامل فعالیت کند چون طبق قانون دو شغله است و (احتمالا) حاضر نیست از سمت دولتی خود استعفا بدهد.
5	در زمانی که استراماچونی ایران را ترک کرده و نارضایتی هواداران استقلال از وضعیت موجود به اوج خود رسیده بود علی فتح الله زاده به عضویت هیئت مدیره استقلال درآمد.
6	در ابتدا همه فکر می کردند او قرار است مدیرعامل باشگاه شود اما بعد از چند هفته ورق برگشت و مشخص شد او گزینه وزارت ورزش و جوانان برای پست مدیرعاملی باشگاه استقلال نیست.
7	با قطعیت این موضوع فتح‌الله‌زاده که فقط سودای مدیریت استقلال را داشت از سمت خود استعفا کرد .
8	بعد از میرشاد ماجدی و امیرحسین فتحی حالا به نظر می رسد کامران منزوی هم در معادلات مدیریتی استقلال نقشی ندارد و در واقع در ماه های گذشته باشگاه استقلال توسط دو نفر اداره می شود، خلیل زاده و عبدالرضا موسوی .
9	اما سوال اصلی اینجا است که چرا وزارت ورزش و جوانان به فکر انتخاب مدیرعامل استقلال نیست؟ استقلال این روزها شرایطی را تجربه می کند که به نظر می رسد به تصمیم گیری های کلان مدیرتی برای بهبود اوضاع خود نیاز مبرم دارد اما فعلا شکل مدیریت باشگاه در حد رفع مشکلات امروز است ؛ نکته‌ای که بارها و بارها مورد انتقاد هواداران استقلال قرار گرفته و آنها با مثل زدن پرسپولیس سئوال می کنند چگونه مدیر پرسپولیس یک روزه جابجا شد اما استقلال همچنان نفر اول ندارد؟البته قرار است مجمع باشگاه استقلال در هفته اول اسفندماه برگزار شود که باید انتظار داشت در این جلسه مهم هم تکلیف مدیرعامل باشگاه مشخص شود و هم سه عضو جدید هیئت مدیره تا آبی ها بعد از 67 روز از بلاتکلیفی مدیریتی خارج شوند و فعالیت های باشگاه به روال عادی برگردد.
10	باشگاهی که بدون شک از نداشتن مدیرعامل در این مدت طولانی لطمه خواهد دید؛ حتی اگر در حال حاضر درگیر مسابقه باشد و هواداران با پستهای اینستاگرامی موسوی امروز را به فردا وصل کنند!
