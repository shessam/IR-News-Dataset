tabnak_data###نتانیاهو: به زودی دره اردن را ضمیمه می‌کنیم###https://www.tabnak.ir/fa/news/953592/نتانیاهو-به-زودی-دره-اردن-را-ضمیمه-می‌کنیم###[]###2020-01-22 01:04:00###۹۵۳۵۹۲###['نتانیاهو', 'اردن', 'اسرائیل']
1
1	«بنیامین نتانیاهو» نخست‌وزیر رژیم صهیونیستی روز سه‌شنبه بار دیگر گفت قصد دارد در صورت پیروزی دوباره در انتخابات، دره اردن و شهرک‌های صهیونیست‌نشین ساخته‌شده در این اراضی را به «اسرائیل» ضمیمه کند.
2	وی که در یک تجمع انتخاباتی در قدس اشغالی صحبت می‌کرد، با تکرار این وعده، گفت الحاق دره اردن «به زودی» محقق می‌شود.
3	نتانیاهو تابستان امسال پیش از برگزاری دومین انتخابات و در تلاش برای جذب آرای شهرک‌نشین‌های صهیونیست، رسما وعده الحاق دره اردن را مطرح کرد.
4	از آن زمان او بارها این وعده را تکرار کرده و در موردش با «دونالد ترامپ» رئیس‌جمهور آمریکا نیز به گفت‌وگو پرداخته است.
5	امروز «بنی گانتز» رهبر ائتلاف انتخاباتی «آبی و سفید» و مهمترین رقیب نتانیاهو هم این وعده را تکرار کرد و گفت در صورتی که در انتخابات پیش رو پیروز شود، دره اردن را ضمیمه می‌کند.
6	با این وجود، نتانیاهو به تمسخر گانتز پرداخته و گفته است که وی در وعده‌اش جدی نیست.
7	او در تجمع انتخاباتی امشب در قدس اشغالی هم بار دیگر گفت گانتز وعده‌هایش در مورد دره اردن را عملی نمی‌کند.
8	نخست‌وزیر رژیم صهیونیستی همچنین با نشان دادن بخشی از یک مصاحبه «یعیر لاپید» از متحدان گانتز، گفت احزاب میانه و چپگرا در صورت پیروزی در انتخابات شهرک‌های اسرائیلی‌نشین دره اردن را تخلیه می‌کنند.
9	دره اردن بخش بزرگی از کرانه باختری را شامل می‌شود و هرچند که در حال حاضر ضمیمه نشده، اما به دلیل گسترش قابل توجه شهرک‌های صهیونیست‌نشین در آن‌ها، عملا در اختیار صهیونیست‌ها قرار گرفته است.
10	وعده نتانیاهو برای الحاق این مناطق در حالی مطرح می‌شود که قطعنامه‌های متعدد شورای امنیت حضور رژیم صهیونیستی در این مناطق را غیرقانونی و اشغالگری خوانده است.
