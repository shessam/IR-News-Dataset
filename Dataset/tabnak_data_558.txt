tabnak_data###ماهواره ایرانی «ظفر»، به فضا پرتاب شد/ پرتاب ظفر موفقیت آمیز نبود###https://www.tabnak.ir/fa/news/957838/ماهواره-ایرانی-ظفر-به-فضا-پرتاب-شد-پرتاب-ظفر-موفقیت-آمیز-نبود###['اجتماعی', 'اجتماعی']###2020-02-09 20:12:00###۹۵۷۸۳۸###['ماهواره ظفر', 'ماهواره بر سیمرغ', 'سازمان فضایی', 'دانشگاه علم و صنعت']
1
1	لحظاتی قبل ماهواره ایرانی "ظفر" که در پایگاه فضایی امام خمینی (ره) سمنان مستقر شده بود، به عنوان ششمین ماهواره ایرانی با ماهواره‌بر "سیمرغ" به فضا پرتاب شد؛ اما ماهواره بر به سرعت مورد نیاز جهت تزریق ماهواره در مدار مورد نظر نرسید و بهینه سازی‌های لازم جهت پرتاب آتی انجام خواهد شد.
2	به گزارش «تابناک»؛ ماهواره ایرانی ظفر قرار است پس از قرارگیری در مدار، تصویری از سردار شهید "حاج قاسم سلیمانی" را در فضا منتشر کند و علاوه بر آن، یک فایل صوتی حاوی چهارصد پیام مردمی نیز از سوی این ماهواره مخابره خواهد شد؛ پیام مخابره شده‌ای که از این ماهواره به وسیله رادیو و روی موج sw قابل دریافت است.
3	قرار گرفتن این ماهواره در مدار، ۹۴ دقیقه طول می‌کشد تا بار دیگر ظفر بر بالای ایران برسد و بشود پیام‌های مخابره شده توسطش را دریافت کرد.
4	البته پیش بینی می‌شود، فعال شدن کامل این ماهواره (از جمله قرار گرفتن در موقعیتی که سلول‌های خورشیدی اش رو به خورشید و آنتنش رو به زمین قرار گیرد) سیزده ساعت زمان ببرد.
5	ماهواره ظفر توسط سه ایستگاه زمینی رصد می‌شود و تصاویر تهیه شدن توسط آن به ایستگاه ماهدشت (استان البرز) واصل می‌شود.
6	این تصاویر قرار است رایگان در اختیار کسب و کار‌های فضا پایه در کشور قرار گیرد.
7	این ماهواره سومین ماهواره‌ای است که توسط ماهواره بر سیمرغ به فضا پرتاب می‌شود.
8	پیش از آن دو ماهواره طلوع و پیام توسط این موشک دو مرحله‌ای ماهواره بر سیمرغ به فضا پرتاب شدند که هیچ یک در مدار پیش‌بینی شده قرار نگرفت.
9	البته شاید بتوان این گونه نیز گفت که پرتاب امروز، نه سومین بلکه چهارمین پرتاب ماهواره‌بر سیمرغ محسوب می‌شود، چون ماهواره بر سیمرغ در گام نخست یک محموله بار آزمایشی (نه ماهواره) را حمل کرد تا توان این ماهواره بر برای پرتاب ماهواره به فضا عملیاتی مورد سنجش قرار گرفته باشد.
10	ساخت ماهواره ظفر از سوی محققان دانشگاه علم و صنعت و به سفارش سازمان فضایی ایران از چهار سال گذشته آغاز شد و در روز ۲۹ دی ماه سال جاری از سوی این دانشگاه به سازمان فضایی برای انجام عملیات تزریق آن به مدار تحویل داده شد.
11	این ماهواره از نوع ماهواره‌های سنجشی است که دو نسخه "ظفر۱" و "ظفر۲" طراحی و ساخته شده است.
12	"ظفر" دانشگاه علم و صنعت در رده ماهواره‌های Low Earth orbit (مدار نزدیک زمین) با ارتفاع مداری ۵۳۰ کیلومتر، شیب ۵۶ درجه و جرم ۱۱۳ کیلوگرم است.
13	در بخش فضایی، ماهواره ظفر شامل محموله تصویربرداری، محموله ذخیره و ارسال، محموله تحقیقاتی تشعشعات فضایی، زیر سیستم‌های تعیین موقعیت، تعیین و کنترل وضعیت، مدیریت داده و فرمان، انرژی، سازه و مکانیزم و کنترل حرارت است.
14	از جمله کاربرد‌های این ماهواره برای کشور می‌توان به تولید و به‌روز رسانی نقشه‌های کاربری اراضی در مقیاس ملی، تولید و به‌روز رسانی پایش توسعه شهری در مقیاس ملی، تولید و به‌روز رسانی مرز پهنه‌های کشاورزی در مقیاس ملی، تولید و به‌روز رسانی نقشه‌های پهنه‌بندی دریاچه‌های دائمی و فصلی در مقیاس ملی، به‌روز رسانی نقشه‌های ساختاری (شناسایی گسل‌ها و چین‌ها) در مقیاس ملی اشاره کرد.
15	گفتنی است، عمر مداری ماهواره "ظفر" یک سال و نیم است.
16	بر اساس اطلاعات به دست آمده، این پرتاب علی رغم پیش روی عالی در مراحل ابتدایی، در ادامه با ناکامی همراه شد و موفقیت آمیز نبود.
17	احمد حسینی، سخنگوی امور فضایی وزارت دفاع در همین رابطه به رسانه‌ها گفت: "ماهواره بر سیمرغ، ماهواره ظفر را با موفقیت به فضا پرتاب کرد، اما ماهواره‌بر به سرعت مورد نیاز جهت تزریق ماهواره در مدار مورد نظر نرسید و بهینه سازی‌های لازم جهت پرتاب آتی انجام خواهد شد.
18	اطلاعات بیشتر در مورد چرایی ناکامی این پرتاب حاکی از آن است که این موشک ماهواره بر باید به سرعت ۵۳۰ کیلومتری می‌رسید و نیز سرعت جدا شدن ماهواره باید ۷۵۰۰ بر ثانیه می‌بود، ولی قبل از اینکه ماهواره به آن سرعت برسد، ارتباطش با ایستگاه زمینی قطع شد و ماهواره در مدار قرار نگرفت.
19	نکته‌ای که اینجا باید به آن اشاره کرد آنکه در رابطه با پرتاب ماهواره به فضا، شکست موضوعی بی معناست، چون دانش فضایی بر لبه علم حرکت می‌کند و قدم به قدم پیش می‌رود؛ موضوعی که منحصر به ایران نیست و در همه کشور‌های دارای صنعت فضایی دیده می‌شود.
20	شاهد مثال نیز کشور آمریکا و پرتاب‌هایی است که در این کشور از دست می‌روند.
21	واقعیتی که در بسیاری از کشور‌ها برای موفقیت بار‌ها و بار‌ها ماهواره‌های آزمایشی به فضا پرتاب می‌شود.
22	حال اینکه ظفر چهارمین پرتاب ماهواره بر سیمرغ بوده است.
