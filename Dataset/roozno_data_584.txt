roozno_data###حمله هماهنگ اصولگرایان به روحانی بابت کرونا###http://roozno.com//fa/news/417978/حمله-هماهنگ-اصولگرایان-به-روحانی-بابت-کرونا###[]###2020-03-12 14:12:00###۴۱۷۹۷۸###['حمله هماهنگ اصولگرایان']
1
1	همزمان با افزایش قابل توجه تعداد افراد مبتلا به کرونا و همچنین تلفات ناشی از این بیماری، روزنامه‌های اصولگرا از عملکرد رئیس‌جمهور در مدیریت ستاد ملی مبارزه با کرونا به شدت انتقاد کردند.
2	* وقتی رئیس‌جمهور در جلسه‌ای باشد تصمیمات سریع‌تر گرفته می‌شود و وزیر بهداشت به تنهایی نمی‌تواند برای همه بخش‌های نیازمند همراهی تعیین تکلیف کند.
3	رئیس‌جمهور باید به همه امورات کشور برسد اما اوضاع کرونا بحرانی است و شاید لازم باشد دست کم مردم حضور او را بیشتر ببینند تا ابعاد روانی بحران کنترل شود.
4	به عبارتی یعنی حالا که بحران ملی است باید یک رئیس ملی آن را مدیریت کند.
5	* حضور رئیس‌جمهور به‌عنوان فرمانده ستاد مقابله و كنترل كرونا ضرورتی غیرقابل انكار است و با هیچ استدلالی نمی‌توان این عدم حضور را توجیه كرد.
6	این موضوع از حیث مدیریتی، عقلی و منطقی كاملاً توجیه‌پذیر است.
7	آنهایی كه سابقه تجربی كار اجرایی دارند، می‌دانند اگر عالی‌ترین سطح تصمیم‌گیرنده خودش پای كار نبوده و در تصمیم‌گیری‌ها حضور نداشته باشد كارها پیش نمی‌رود، بنابراین امروز انتظار مردم است كه نه تنها رئیس‌جمهور شخصاً در قرارگاه مقابله با این بیماری وجود داشته باشد بلكه در استان‌های درگیر این بیماری نیز حضور پیدا كند.
8	* به وضوح مشخص است که وحدت رویه و انسجام در مدیریت اجرایی برای مبارزه با کرونا از هم گسسته است، یا بهتر بگوییم از ابتدا با عقب نشستن مسئولان ارشد دولت و مسئولیت گرفتن وزیر بهداشت وجود نداشته و حالا این چالش آنقدر عمیق و گسترده شده که خود تبدیل به یک بحران در دوران اپیدمی کرونا شده است.
9	* مشخص است درگیر شدن وزیر بهداشت که مسئولیتی تخصصی دارد با ماجراهایی مثل تعطیل شدن ادارات یا باز و بسته بودن راه‌ها همگی تلف‌کردن و هدردادن قوت تیم تخصصی درمان کشور و صرف آن برای امور اجرایی است در حالی که همه می‌دانند وزارت بهداشت در این شرایط از کمبود نیرو و امکانات رنج می‌برد و مابقی دستگاه‌های اجرایی باید به کمک آنها بیایند.
10	علاوه‌بر این ظاهرا کسی حرف وزارت بهداشت را نمی‌خواند.
11	* به‌صراحت باید گفت مرور عملکرد دولت‌های یازدهم و دوازدهم در بحران‌های مختلف گویای وجود یک نقصان بزرگ در مساله مدیریت و فرآیند تیم حسن روحانی در اداره کشور است.
12	نه‌تنها در ماجرای کرونا که چالش عمق‌تر و گسترده‌تر است که بروز و ظهور حسن روحانی در دیگر بزنگاه‌های ویژه نیز به‌نوعی بوده که نه‌تنها شرایط بهبود نیافته که چالش جدی و پرهزینه‌تر شده است.
13	* ترکیب‌بندی ستاد ملی مبارزه با کرونا و انتصاب وزیر بهداشت بر راس آن حکایت از این دارد که از ابتدا اساساً درک و شناخت صحیح و عمیقی از ابعاد و زوایای پنهان این ویروس بنیان‌کن نداشتیم چون «دشمن» خود را کوچک شمردیم!
14	هر روز که زمان می گذرد «خواهش درمانی» رئیس ستاد ملی مبارزه با کرونا، تجدیدنظر در ترکیب قرارگاه و ستاد ملی مبارزه با این ویروس را ضروری می‌کند.
15	* وقتی کرونا ابعاد مختلف زندگی فردی و اجتماعی را تحت‌الشعاع قرار داده، یعنی ماموریت محوله به آقای نمکی خارج از حوزه اختیارات و توان و نافی اصل حقوقی تناسب است!
16	آقای روحانی!
17	جدی گرفتن کرونا نه نشانه ضعف که عین اقتدار ملی و تدبیر است؛ پذیرش ریاست این ستاد توسط شما به منزله تحقیر جایگاه حقوقی رئیس‌جمهور و تنزل درجه آن نیست بلکه مصداق بارز عمل به تعهدات و مسئولیت‌های شما در قانون اساسی است.
