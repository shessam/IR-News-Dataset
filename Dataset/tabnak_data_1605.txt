tabnak_data###انعقاد قرارداد صدورکارت اعتباری فرهنگیان###https://www.tabnak.ir/fa/news/981842/انعقاد-قرارداد-صدورکارت-اعتباری-فرهنگیان###['اقتصادی', 'داخلی']###2020-06-01 12:15:00###۹۸۱۸۴۲###['کارت اعتباری فرهنگیان', 'صندوق ذخیره فرهنگیان', 'بانک\u200cپاسارگاد']
1
1	شرکت پرداخت‌الکترونیک پاسارگاد از شرکت‌های زیرمجموعه‌ی فناپ طی نشستی با مؤسسه صندوق ذخیره فرهنگیان، قرارداد صدورکارت اعتباری فرهنگیان را منعقد کرد.
2	به گزارش روابط‌عمومی بانک‌پاسارگاد، جلسه‌ی انعقاد قرارداد ارائه‌ی کارت اعتباری به فرهنگیان عضو صندوق ذخیره فرهنگیان، میان شرکت پرداخت الکترونیک پاسارگاد به نمایندگی از هلدینگ فناپ و بانک‌پاسارگاد از یک سو و شرکت فرآیند نوین استحکام سازه به نمایندگی از هلدینگ خدماتی تدبیرگران اطلس و صندوق ذخیره فرهنگیان از سوی دیگر، در محل صندوق ذخیره فرهنگیان برگزار شد.
3	ارائه‌ی خدمات باشگاه مشتریان آوند و رسانه‌ی اختصاصی معلم در قالب مجموعه‌ی خدمات کارت اعتباری اعضای صندوق ذخیره فرهنگیان، از دیگر خدمات مورد توافق در این نشست بود.
4	بر این اساس، طبق اعتبارسنجی صندوق ذخیره فرهنگیان و با استفاده از تسهیلات اعطایی بانک‌پاسارگاد، امکان اعطای اعتبار 50 تا 500 میلیون ریالی در قالب کارت اعتباری برای هر یک از فرهنگیان عضو صندوق فراهم شده‌است.
5	دارنده‌ی کارت می‌تواند بخشی از اعتبار کارت که قابل مصرف در شبکه‌ی شاپرک است را به‌صورت حضوری یا اینترنتی در تمام فروشگاه‌های متصل به شاپرک خرج کند و مبلغ را به‌صورت اقساطی به اعتباردهنده بازگرداند.
6	همچنین این امکان وجود دارد که دارنده‌ی کارت تمام موجودی اعتباری خود را در فروشگاه‌های اعلام شده که عمدتاً اقدام به ارائه‌ی تخفیف می‌کنند، مصرف کرده و علاوه بر دریافت تخفیف نقدی، مبلغ خرید خود را به‌صورت اقساطی به اعتبار دهنده بازگرداند.
7	متقاضیانی که عضو صندوق ذخیره فرهنگیان هستند، جهت دریافت این کارت باید از طریق پنلی که توسط صندوق به ایشان اعلام خواهد شد، اقدام به ثبت درخواست اعتبارسنجی کنند.
8	پس از انجام اعتبار سنجی، میزان تسهیلات قابل اعطا برای هر کاربر مشخص شده و کارت اعتباری برای متقاضی صادر خواهد شد.
9	نحوه و محل دریافت کارت اعتباری نیز متعاقباً از طریق صندوق ذخیره فرهنگیان به اعضا اعلام خواهد شد.
