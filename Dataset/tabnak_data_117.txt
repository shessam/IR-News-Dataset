tabnak_data###بازسازی خانه‌های تخریب‌شده سیل تا یک سال###https://www.tabnak.ir/fa/news/953957/بازسازی-خانه‌های-تخریب‌شده-سیل-تا-یک-سال###['صفحه نخست', 'اجتماعی']###2020-01-23 16:37:00###۹۵۳۹۵۷###['نوبخت', 'سیستان و بلوچستان', 'سیل', 'بازسازی مناطق سیل زده']
5
1	به گزارش تابناک به نقل از مهر، محمدباقر نوبخت در آئین بهره‌برداری از ۱۷۵۰ واحد مسکن روستایی طرح محرومین در سیستان و بلوچستان که در روستای «قاسم آباد» شهرستان خاش برگزار شد، اظهار داشت: در سفر قبلی که به استان سیستان و بلوچستان و شهرستان خاش داشتیم برای هموطنانی که به هر دلیل امکان احداث واحد مسکونی برای آنها وجود نداشت طی یک توافق سه جانبه مابین سازمان برنامه و بودجه کشور از سوی دولت، بنیاد مسکن و کمیته امداد مقرر شد ۱۲ هزار واحد مسکونی در این استان احداث شود.
2	رئیس سازمان برنامه و بودجه کشور بیان کرد: در این راستا یک هزار واحد مسکونی روستایی طرح محرومین روز گذشته و یک هزار و ۷۵۰ واحد امروز مورد بهره برداری قرار گرفت.
3	وی افزود: سال گذشته که کلنگ احداث این واحدها در روستای قاسم آباد شهرستان خاش به زمین زده شد قرار بود بهره‌برداری از این واحدها یک ساله انجام شود.
4	نوبخت با بیان اینکه ۲۴ هزار و ۲۵۰ واحد مسکونی در جنوب استان سیستان و بلوچستان بر اثر سیل آسیب دیده، عنوان کرد: از این تعداد ۱۶ هزار و ۲۵۰ واحد باید از نو احداث شود و مابقی نیز نیاز به تعمیرات دارد.
5	معاون رئیس جمهور گفت: دولت تقبل کرده در کمتر از یک سال با همکاری بنیاد مسکن خانه افرادی که در سیل سیستان و بلوچستان تخریب و یا آسیب دیده را بسازد.
6	وی در رابطه با مطالبه مردم خاش از دولت در این سفر گفت: عملیات احداث باند دوم جاده خاش به زاهدان که از نظر ایمنی و فنی مناسب نیست در هفته‌های آینده شروع می‌شود همچنین برای مسیر مرزی «خاش روتک» جز تعهدات دولت به شمار می‌رود که نیازمند اعتبار ۱۲۰ میلیارد تومانی است.
