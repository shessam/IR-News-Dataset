asriran_1_data###بازگشایی مرز زمینی ایران و ترکیه از فردا پنج شنبه###https://www.asriran.com/fa/news/731675/بازگشایی-مرز-زمینی-ایران-و-ترکیه-از-فردا-پنج-شنبه###['اقتصادی']###2020-06-03 23:46:00###۷۳۱۶۷۵###['گمرک']
8
1	مدیرکل گمرک بازرگان از بازگشایی مرز زمینی ایران و ترکیه بعد از بیش از سه ماه تعطیلی به دلیل شیوع بیماری کرونا خبر داد.
2	صادق نامدار در گفتگو با مهر با بیان اینکه به دلیل شیوع ویروس کرونا مرز زمینی ایران و ترکیه از اسفندماه سال گذشته تعطیل شده بود افزود: از فردا پنجشنبه ساعت ۱۰ و نیم به وقت ایران مرزهای زمینی ایران و ترکیه بازگشایی می‌شود.
3	وی با بیان اینکه طرف ترک طی تماس تلفنی با مقامات ایران بر آمادگی بازگشایی مرزهای زمینی با کشورمان از فردا خبر داد و اضافه کرد: مرز بازرگان و سایر مرزهای زمینی ایران و ترکیه از ساعت ۱۰ و نیم فردا پنجشنبه ۱۵ خرداد بازگشایی شده و کامیون و خودروهای ترانزیتی دو کشور می‌تواند از مرزهای دو طرف تردد کنند.
4	نامدار با اشاره به رعایت همه پروتکل‌های بهداشتی در زمینه تردد مسافر و کالا از طریق مرزهای زمینی ایران و ترکیه، عنوان کرد: تمام زمینه‌های رعایت پروتکل‌های بهداشتی در مرزهای ایران فراهم شده و آمادگی تردد کامیون‌ها و خودروهای ترانزیتی دو کشور را داریم.
5	مدیرکل گمرک بازرگان از تمهیدات بهداشتی و اکیپ مستقر شده وزرات بهداشت (غربالگری) و محل داگت ضدعفونی کامیون‌ها در مرز بازرگان خبر داد، افزود: تمامی کامیون‌ها توسط داگت ضدعفونی که از سوی کشورمان در این مرز دایر شده است کاملاً ضدعفونی خواهد شد که طرف ترک از این تمهیدات بهداشتی ایران اظهار رضایت کرده است.
6	نامدار با تاکید بر اینکه آذربایجان غربی تنها استان هم مرز ایران و با ترکیه است گفت: با میسر شدن امکان تردد از این مرز، روزانه ۶۰ دستگاه کامیون از طریق این مرز به سمت ترکیه حرکت خواهد کرد.
7	وی با بیان اینکه کل دنیا با بحران ناشی از شیوع ویروس کرونا مواجه شده است، اظهار کرد: در صورت بازگشایی مجدد مرز بازرگان رونق صادرات را شاهد خواهیم بود.
8	حدود یک چهارم از کل پایانه‌های مرزی کشور در آذربایجان‌غربی قرار دارد و این استان دارای پنج پایانه مرزی شامل بازرگان ماکو، رازی خوی و سرو ارومیه در مرز ترکیه، صنم بلاغی پلدشت در مرز نخجوان و تمرچین پیرانشهر در مرز عراق است.
9	گمرک بازرگان یکی از مبادی سه‌گانه تجارت مرزی ایران و ترکیه به شمار می‌رود که به صورت شبانه‌روزی در شمال آذربایجان‌غربی فعال است؛ این مرز که دروازه ورود ایران به کشورهای اروپایی به شمار می‌رود، در فاصلهٔ یک کیلومتری شهر بازرگان از توابع شهرستان ماکو در آذربایجان‌غربی قرار دارد.
10	گمرک بازرگان در سال ۱۳۰۵ شمسی راه‌اندازی شد و تنها مرز ۲۴ ساعته و بین‌المللی مابین ایران و ترکیه است.
