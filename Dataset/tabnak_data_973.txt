tabnak_data###اتحادیه آفریقا ۳۰۰۰ نظامی در منطقه ساحل مستقر می‌کند###https://www.tabnak.ir/fa/news/962368/اتحادیه-آفریقا-۳۰۰۰-نظامی-در-منطقه-ساحل-مستقر-می‌کند###[]###2020-02-28 16:02:00###۹۶۲۳۶۸###['آفریقا', 'شورشیان', 'نظامی']
1
1	اتحادیه آفریقا اعلام کرد، قصد دارد ۳۰۰۰ سرباز در منطقه ساحل مستقر کند تا از استقرار شورشی‌ها و وخامت اوضاع جلوگیری کند اما هنوز مکانیزم و زمان استقرار این نیروها را مشخص نکرده است.
2	به گزارش ایسنا، به نقل از خبرگزاری فرانسه، اسماعیل شرقی، کمیسر صلح و امنیت اتحادیه آفریقا در نشست خبری در آدیس‌آبابا در حاشیه نشست مشترک این اتحادیه و اتحادیه اروپا در خصوص استقرار این نیروها گفت: این تصمیمی است که ما با کشورهای عضو گروه پنج ساحل و گروه اقتصادی کشورهای غرب آفریقا روی آن کار خواهیم کرد.
3	این تصمیم به این دلیل گرفته شده که تهدیدها افزایش یافته و اوضاع پیچیده شده است.
4	گروه کشورهای ۵ ساحل از سال ۲۰۱۴ تشکیل شد.
5	مقر این گروه در نواکشوط است و موریتانی، مالی، بورکینافاسو، نیجر و چاد عضو آن هستند.
6	این گروه سازمانی برای همکاری امنیتی و توسعه این کشورهای واقع در غرب آفریقا است.
7	با وجودی که هنوز نتایج نشست سران آفریقا اعلام نشده است اما دیپلمات‌ها تأکید دارند تصمیم استقرار نیروها اجرایی شود.
8	همچنین نماینده آفریقای جنوبی در اتحادیه آفریقا به خبرگزاری فرانسه گفت، در این نشست تصمیم گرفته شد که سه هزار تن به مدت شش ماه برای کمک به کشورهای ساحل جهت مقابله با تهدیدهای پیش رو مستقر شوند.
9	وی با بیان اینکه امیدوار است در سال جاری میلادی این نیروها مستقر شوند، گفت، هنوز کشورهای شرکت کننده به صورت رسمی برای اعزام نیروها اعلام آمادگی نکردند و مکانیزم تأمین بودجه نیز مشخص نیست.
10	در جریان این نشست خبری در آدیس‌آبابا، جوزپ بورل، مسؤول سیاست خارجه اتحادیه اروپا گفت، این اقدام بسیار عالی است.
11	من فکر می‌کنم که همکاری لجستیکی کافی داریم تا همه چیز را با هم مدیریت کنیم.
