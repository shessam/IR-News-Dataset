tabnak_data###تاکید مسرور بارزانی بر حضور نیروهای آمریکایی در عراق###https://www.tabnak.ir/fa/news/957128/تاکید-مسرور-بارزانی-بر-حضور-نیروهای-آمریکایی-در-عراق###[]###2020-02-06 03:47:00###۹۵۷۱۲۸###['عراق', 'بارزانی', 'اقلیم کردستان']
1
1	نخست‌وزیر اقلیم کردستان عراق ضمن ابراز امیدواری نسبت به موفقیت نخست‌وزیر مکلف این کشور در ماموریت جدید خود، از احتمال پیدایش مجدد داعش سخن گفت.
2	به گزارش ایسنا، به نقل از سایت المسله، مسرور بارزانی، نخست وزیر اقلیم کردستان عراق امروز(چهارشنبه) در مصاحبه‌ای عنوان کرد: امیدواریم محمد علاوی، نخست‌وزیر مکلف در تشکیل دولت و ماموریت جدید خود موفق عمل کند.
3	وی خواستار پایبندی به توافقات اصولی منعقد شده میان اقلیم کردستان و بغداد در دوره عادل عبدالمهدی، نخست‌وزیر مستعفی عراق شد و گفت، عبد المهدی تلاش کرد اما متاسفانه مورد حمایت کافی فراکسیون‌های سیاسی دیگر برای تداوم اجرای برنامه کاری خود قرار نگرفت.
4	نخست وزیر اقلیم کردستان عراق گفت: ما معتقدیم وی مسئول همه مشکلات کشور نبود و امیدواریم نخست وزیر جدید از حمایت بیشتری از سوی ملت و گروه‌های سیاسی جهت کسب موفقیت برخوردار باشد.
5	بارزانی اظهار کرد، افرادی هستند که مخالف رهبری دولت توسط علاوی هستند، اما در مقابل افرادی نیز وجود دارند که از وی حمایت می‌کنند.
6	وی با اشاره به اینکه خطر داعش همچنان به عنوان تهدید جدی پابرجا است بر لزوم باقی ماندن نیروهای آمریکایی در عراق تاکید کرد و گفت، همه عوامل اصلی که در پیدایش داعش نقش داشتند همچنان وجود دارند.
