asriran_1_data###میراث فرهنگی: جلوگیری از ورود گردشگران به طبس###https://www.asriran.com/fa/news/711362/میراث-فرهنگی-جلوگیری-از-ورود-گردشگران-به-طبس###['اجتماعی ']###2020-01-30 13:37:00###۷۱۱۳۶۲###['تور گردشگری', 'طبس', 'کویر']
4
1	چند اتوبوس گردشگر برای دیدن جاذبه‌های طبس قصد ورود به این شهر را داشتند که از ورود آنها جلوگیری شد اما به گفته مدیرکل میراث فرهنگی، گردشگری و صنایع دستی خراسان جنوبی این افراد تور دارای مجوز هستند.
2	حسن رمضانی روز پنجشنبه در گفت و گو با خبرنگار ایرنا اظهار داشت: با توجه به مناسبت شهادت حضرت فاطمه زهرا (س) و نگرانی از رعایت نشدن شأن این ایام اجازه ورود تورها به شهر طبس در روز گذشته داده نشد اما به دلیل اینکه وجهه خوبی نداشت با همکاری دستگاه قضایی قرار شد تا آخر وقتی که حد قانونی رعایت مسایل است وارد کویر نشوند و برنامه کویرنوردی آنها امروز برگزار می‌شود.
3	وی با بیان اینکه اطلاعی از تعداد نفرات گردشگران ندارد گفت: حدود ۱۶ اتوبوس گردشگری بودند که مجوز برگزاری تور را هم داشتند.
4	مدیرکل میراث فرهنگی، گردشگری و صنایع دستی خراسان جنوبی با اشاره به ممانعت نیروی انتظامی از ورود این گردشگران به شهر طبس اضافه کرد: این اقدام براساس مصوبه شورای امر به معروف و نهی از منکر بوده که در ایام عزاداری اقامتگاه‌های بوم‌گردی پذیرش تور نداشته باشند ولی اینکه ورود به شهر ممنوع باشد به نظر می‌رسد در مصوبه نبوده است.
5	وی گفت: بارها گفته شده این رویه درست نیست زیرا وقتی مراکز مجاز تعطیل شود زمینه فعالیت مراکز غیرمجاز که تحت هیچ نظارتی نیستند، فراهم می‌شود.
6	رمضانی افزود: در برخی شهرهای بزرگ کشور به خاطر اینکه تعداد مسافران بیش از ظرفیت اقامتگاه‌های موجود است خانه‌های شخصی پذیرای مسافران هستند که هیچ نظارتی بر آنها نیست.
7	وی گفت: در استان خراسان جنوبی علیرغم اینکه ظرفیت پذیرش مسافر و گردشگر را در اقامتگاه‌های موجود فراهم کرده‌ایم اما به دلیل اینکه عده‌ای به هر دلیلی رعایت شئونات را نکردند مصوبه تعطیلی مراکز در ایام خاص صادر شده است.
8	مدیرکل میراث فرهنگی، گردشگری و صنایع دستی خراسان جنوبی ادامه داد: فردی که رعایت شأن ایام و مسایل قانونی را نمی‌کند وقتی به طبس وارد شود مسلما برنخواهد گشت و زمانی که اقامتگاه‌ها تعطیل باشد در منازل شخصی سکونت پیدا می‌کنند که نه اداره میراث فرهنگی و نه اماکن هیچ نظارتی بر آن ندارند و ممکن است به مراتب اتفاقات بدتری رخ دهد.
9	وی تصریح کرد: فعلا آنچه بررسی کرده‌ایم مصوبه تعطیل شدن اقامتگاه‌ها در ایام شهادت فقط مخصوص خراسان جنوبی است.
10	رمضانی با این پیشنهاد که برای حل مشکلات با متخلفان برخورد شود گفت: این مساله مثل آن است که عده‌ای در رعایت قوانین راهنمایی و رانندگی تخطی کنند و پلیس به این دلیل اجازه رانندگی را به هیچ شخصی ندهد در صورتی که باید با متخلف برخورد شود تا فضا برای گردشگران واقعی، پاکیزه و امن باشد.
11	وی افزود: راه‌حل امن شدن فضای گردشگری تعطیل کردن اقامتگاه‌ها نیست بلکه باید مطابق قانون با متخلفان برخورد شود.
12	وی اظهار داشت: گردشگران تا عصر روز گذشته خارج از شهر بودند ولی شب که مهلت قانونی تعطیلی اقامتگاه‌ها به پایان رسید، سکونت پیدا کردند.
13	مدیرکل میراث فرهنگی، گردشگری و صنایع دستی خراسان جنوبی با بیان اینکه تعطیلی اقامتگاه‌ها تاثیر منفی در اقتصاد منطقه دارد گفت: بیشتر این افراد در روستاها با کمک تسهیلات واحد اقامتی احداث کرده‌اند و با توجه به اینکه تابستان فرصتی خوبی برای گردشگری در خراسان جنوبی نیست ایام تعطیلی خاص زمستان و بهار برای اقامتگاه‌ها اهمیت دارد که اگر این تعطیلی‌ها ادامه دار باشد ضرر زیادی متوجه فعالان گردشگری خواهد بود.
14	وی گفت: چنانچه این رویه ادامه داشته باشد سرمایه گذاران بخش خصوصی در پرداخت اقساط تسهیلات با مشکل مواجه شده لذا باید به دنبال راهکار مناسب و قانونی باشیم.
15	رمضانی با اشاره به گلایه شهروندان از مشاهده ناهنجاری‌هایی در کویر به خصوص شهرستان طبس افزود: این افراد معمولا در قالب تورهای غیرمجاز وارد حوزه گردشگری می‌شوند که از حیطه نظارت ما خارج است.
16	وی تاکید کرد: تا زمانی که مستندی ارایه نشود این افراد از تور مجاز بوده‌اند ما نمی‌توانیم برخورد کنیم ولی اگر تور مجاز مرتکب تخلف شود حتما برخوردهای لازم انجام خواهد شد.
17	مدیرکل میراث فرهنگی، گردشگری و صنایع دستی خراسان جنوبی با بیان اینکه برخورد با تورهای غیرمجاز از طریق پلیس فتا امکان پذیر است گفت: تاکنون گزارشی از تخلف تور مجاز در استان نداشتیم چرا که لیدرهای تور کاملا آموزش دیده هستند و باید طبق قوانین و مقررات گردشگر را وارد استان کنند.
18	وی بیان کرد: قانونگذار برخورد با تخلف را پیش بینی کرده و باید گزارش‌ها به ما ارایه شود تا بتوانیم مطابق قانون برخورد کنیم.
19	شهرستان طبس در ۲۷۰ کیلومتری غرب بیرجند با آثار تاریخی و جاذبه‌های طبیعی مقصدی شناخته شده برای گردشگران است.
20	با توجه به گرمای فصل تابستان در طبس، پاییز و زمستان زمان مناسبی برای سفر و گردشگری در این شهرستان کویری و پهناور است.
21	خراسان جنوبی با چهار اثر ثبت جهانی، ۹۰۰ اثر ثبت ملی و بیش از سه هزار اثر تاریخی شناسایی شده ظرفیت‌های خوبی در حوزه گردشگری، میراث فرهنگی و صنایع دستی دارد و در چند سال اخیر اقبال سرمایه‌گذاران برای ورود به این بخش بیشتر شده است.
22	با توجه به وجود جاذبه‌های طبیعی و روستاهای هدف گردشگری در اغلب مناطق این استان اقامتگاه‌های بوم‌گردی راه‌اندازی شده است.
