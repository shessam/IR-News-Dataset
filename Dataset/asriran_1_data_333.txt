asriran_1_data###کتک‌کاری و پرتاب تخم‌مرغ در روز رأی اعتماد به دولت لبنان/دیاب:به حساسیت شرایط آگاهم###https://www.asriran.com/fa/news/713305/کتک‌کاری-و-پرتاب-تخم‌مرغ-در-روز-رأی-اعتماد-به-دولت-لبناندیاببه-حساسیت-شرایط-آگاهم###['بین الملل']###2020-02-11 14:33:00###۷۱۳۳۰۵###['لبنان', 'نخست وزیر']
10
1	همزمان با آغاز جلسه پارلمان لبنان برای اعطای رأی اعتماد به دولت، تعدادی از معترضان تلاش کردند جلوی ورود نمایندگان به ساختمان پارلمان را با شیوه‌های مختلف بگیرند.
2	به گزارش فارس، جلسه پارلمان لبنان برای تصویب بیانیه وزارتی و اعطای رأی اعتماد به دولت جدید ظهر امروز آغاز شد.
3	بر اساس گزارش «النشره»، تا این ساعت (انتشار خبر) ۶۱ نماینده از ۱۲۸ نماینده پارلمان وارد جلسه شده‌اند و نمایندگان وابسته به المستقبل، التقدمی الاشتراکی و القوات اللبنانیه فعلا حضور ندارند.
4	«نبیه بری» در ابتدای جلسه امروز پارلمان اعلام کرد، با «سعد الحریری» رئیس المستقبل تماس گرفته و وی تأکید کرده در جلسه حاضر خواهد شد.
5	بر اساس گزارش النشره، بری در ادامه تصریح کرد، القوات اللبنانیه هم اعلام کرده به جلسه خواهد آمد.
6	«حسان دیاب» نخست‎وزیر دولت جدید هم اعلام کرد، بازگرداندن اعتماد با کار عملی امکان پذیر است و در این مسیر طولانی باید با مردم صادق بود.
7	بر اساس گزارش خبرگزاری رسمی لبنان «ان ان ای»، دیاب حین قرائت بیانیه وزارتی اعلام کرد: ما برای بر عهده گرفتن این مأموریت در شرایطی موافقت کرده‌ایم که خطرناک بودن آن را درک می‌کنیم زیرا در مرحله‌ای حساس قرار داریم.
8	وی ادامه داد: لبنان با بحرانی خفه کننده و سرنوشت ساز روبروست و این از ما می‌طلبد که بازنگری عمیقی داشته باشیم و گام‌هایی برداریم که برخی از آنها ممکن است دردآور باشد.
9	دیاب در ادامه بر پیگیری تحقیقات و اتخاذ تدابیر لازم برای روشن شدن سرنوشت اموالی که از آغاز تظاهرات لبنان (25 مهر) تا کنون از لبنان خارج شده، تأکید کرد.
10	شبکه «الجدید» لبنان اعلام کرد، برخی معترضان در اطراف پارلمان به کاروان حامل «سلیم سعاده» حمله کردند و این نماینده لبنانی بر اثر ضرب و شتم معترضان به شکستگی دچار و به بیمارستان منتقل شد.
11	بر اساس گزارش «الجمهوریه»، معترضان همچنین به سمت خودروی «دمیانوس قطار» وزیر محیط زیست در نزدیکی پارلمان تخم‌مرغ پرتاب و تلاش کردند جلوی وی را بگیرند.
12	نیروهای امنیت داخلی لبنان از ساعات اولیه صبح امروز از تظاهرات‌کنندگان خواستند مسالمت‌آمیز بودن تظاهرات را حفظ کنند، از موانع و بلوک‌هایی که در اطراف ساختمان پارلمان کار گذاشته شده، دور شوند و دست به آشوب نزنند.
13	شبکه «المیادین» اعلام کرد، نیروهای امنیتی از گاز اشک آورد و گاز اشک آور برای متفرق کردن معترضان در مرکز بیروت استفاده کرده‌اند.
