tabnak_data###تشییع نظامی مبارک و انتقال جسد به آرامگاه خانوادگی###https://www.tabnak.ir/fa/news/961962/تشییع-نظامی-مبارک-و-انتقال-جسد-به-آرامگاه-خانوادگی###[]###2020-02-26 16:09:00###۹۶۱۹۶۲###['مصر', 'حسنی مبارک', 'مرگ']
1
1	تلویزیون مصر اعلام کرد، جسد حسنی مبارک، رییس جمهور پیشین این کشور پس از یک تشییع نظامی با بالگرد از مسجد المشیر طنطاوی مسجدی که بر پیکر او نماز خوانده شد به آرامگاه خانوادگی آنها منتقل خواهد شد.
2	به گزارش ایسنا، به نقل از خبرگزاری اسپوتنیک روسیه، تلویزیون رسمی مصر اعلام کرد: امروز (چهارشنبه) جسد حسنی مبارک پس از یک تشییع نظامی با یک فروند بالگرد از مسجد المشیر طنطاوی به آرامگاه خانوادگی‌اش انتقال خواهد یافت همزمان تدابیر امنیتی در اطراف این آرامگاه در پیش گرفته شده‌ و تعدادی از خیابان‌های مجاور و منتهی به این منطقه مسدود شده‌اند.
3	در فرودگاه بین‌المللی قاهره نیز اقدامات ویژه و فوق‌العاده‌ای برای استقبال از شخصیت‌ها و هیات‌های عربی و بین‌المللی بلند پایه که قصد حضور در مراسم را دارند، اجرا شده است.
4	در این مراسم عبدالفتاح سیسی، رئیس جمهور مصر، مصطفی مدبولی، نخست وزیر و علی عبدالعال، رئیس پارلمان این کشور در صف اول تشییع‌کنندگان حضور یافتند.
5	آرامگاه خانودگی مبارک در مساحتی تقریبا ۱۵۰۰ متر مربع و در کنار آرامگاه خاندان "ثابت"، خانواده سوزان مبارک، همسر او بنا شده و در نزدیکی ایستگاه مترو دانشکده دختران واقع در محله مصر جدید شهر قاهره قرار دارد.
6	ده ها تن از شهروندان مصری از ساعات اولیه صبح امروز در اطراف مسجد المشیر طنطاوی جهت شرکت در مراسم تشییع حسنی مبارک حضور یافته‌اند.
7	آنها تصاویری از رییس جمهور پیشین این کشور و پلاکاردهایی در دست داشتند که در آنها برای رئیس جمهور فقیدشان آرزوی آرامش و آمرزش کردند.
8	یاسر عبدالقادر، پزشک معالج مبارک پیش‌تر فاش کرده بود که او به سرطان اثنی‌عشر مبتلا شده است و احتمال ابتلا به این بیماری یک در میلیون است.
9	مبارک عصر سه‌شنبه در سن ۹۱ سالگی در گذشت.
10	مبارک برای ۳۰ سال در مصر حکومت کرد تا اینکه در اعتراضات سال ۲۰۱۱ سرنگون شد.
11	او به اتهام کشتار ۲۳۹ معترض در شورش ۱۸ روزه کشورش در سال ۲۰۱۱ به حبس ابد محکوم شد اما در سال ۲۰۱۷ پس از تبرئه و اعلام بیگناهی از زندان آزاد شد.
12	او سپس در سال ۲۰۱۵به همراه دو پسرش به اتهام سوء استفاده از اموال عمومی و افزودن بر ثروت خانوادگی محاکمه شد که به سه سال حبس به دلیل این جرم محکوم شدند.
13	مبارک گفته است که تاریخ درباره او به عنوان یک میهن پرست که به کشورش خدمت کرده قضاوت خواهد کرد اما بسیاری از مصری‌ها دوران حکومت او را دوران استبداد می دانند.
