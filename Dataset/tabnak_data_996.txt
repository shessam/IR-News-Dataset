tabnak_data###سخنگوی طالبان: پس از آزادی زندانیان، گفت‌وگو بین‌ افغان‌ها آغاز می‌شود###https://www.tabnak.ir/fa/news/962653/سخنگوی-طالبان-پس-از-آزادی-زندانیان-گفت‌وگو-بین‌-افغان‌ها-آغاز-می‌شود###[]###2020-02-29 18:39:00###۹۶۲۶۵۳###['طالبان', 'افغانستان', 'آمریکا']
1
1	سخنگوی دفتر سیاسی طالبان در دوحه امروز (شنبه) گفت، پس از امضای توافقنامه با آمریکا زندانیان آزاد و سپس گفت‌وگوهای بین افغان‌ها آغاز می‌شود.
2	به گزارش ایسنا، سهیل شاهین، سخنگوی دفتر سیاسی طالبان که در مراسم امضای توافقنامه میان آمریکا و این گروه در قطر حضور دارد به تلویزیون طلوع کابل گفت: این یک مرحله اعتمادسازی است.
3	آن مرحله که تکمیل شد، مرحله بعدی آغاز می‌شود که مذاکرات بین‌ افغان‌ها است.
4	به گزارش خبرنگار اسپوتنیک، نمایندگان دفتر سیاسی طالبان در قطر برای امضای این توافق وارد مراسم شده‌اند و پیش از این مراسم به عبادت پرداختند.
5	انتظار می‌رود این توافق ساعت ۵ عصر به وقت افغانستان (۱۲:۳۰ GMT) به امضا برسد.
6	پیش از این مسعود اندرابی، سرپرست وزارت کشور افغانستان گفت، دوره کاهش خشونت‌ها امروز هم ادامه دارد و دوام آن وابسته به امضای توافق‌نامه صلح میان آمریکا و طالبان است.
7	اندرابی که در مراسم امضای اعلامیه مشترک ناتو، آمریکا و دولت افغانستان در ارگ ریاست جمهوری حضور دارد، در گفت‌وگو با خبرنگار طلوع نیوز گفت: اگر طالبان به تعهداتش عمل کند به مراحل بعدی پیش خواهیم رفت، در غیر این صورت مبارزه بر علیه این گروه بیشتر خواهد شد.
8	او گفت: مطمئن هستیم در صورتی که طالبان به این توافقنامه‌ای که مشروط بر قطع ارتباط‌ آن با تروریسم بین‌المللی و دیگر تعهدات‌ است، وفادار بماند، می‌توانیم به مراحل بعدی پیش برویم.
9	در صورتی که این گروه به تعهداتش وفادار نماند، طبعا مبارزه بر علیه‌ آن ادامه می‌یابد و این گروه بیشتر و بیشتر منزوی خواهد شد.
