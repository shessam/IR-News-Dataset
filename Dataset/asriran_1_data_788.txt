asriran_1_data###روحانی: سخت گیری‌هایی از فردا اجرا می‌شود مردم آمادگی داشته باشند/ ممکن است همه پارک‌ها بسته شود###https://www.asriran.com/fa/news/720408/روحانی-سخت-گیری‌هایی-از-فردا-اجرا-می‌شود-مردم-آمادگی-داشته-باشند-ممکن-است-همه-پارک‌ها-بسته-شود###['سیاسی']###2020-03-25 11:29:00###۷۲۰۴۰۸###['روحانی', 'بیمارستان']
33@@@34
1	روحانی از افزایش سختگیری ها درباره رفت و آمد و جابجایی افراد و مسافرت ها در ایران خبر داد.
2	به گزارش عصرایران، رئیس جمهوری امروز چهارشنبه در جلسه هیات دولت گفت: مردم امروز برای تامین نیازمندی های ضروری، در شرایط نسبتا مناسبی قرار دارند و کمبود تخت، پزشک و پرستار نداشته ایم و اتخاذ تصمیمات سخت، صرفا برای حفاظت از جان مردم است.
3	مهمترین بخش های سخنان روحانی به این شرح است: بخش اعظم حدود دو میلیون و ۴۵۰ هزار کارمند دولت سر کار نیستند و تعطیل شده‌اند جز یک اقلیتی و البته در بخش بهداشت و درمان با همه وجود دارند کار می‌کنند و یک جمعیت زیادی آنجا فعال هستند و تلاش می‌کنند اما در بخش‌های دیگر، آن مقداری که ضروری بوده، فعال هستند.
4	به بسیاری از بخش‌های دولتی گفتیم که به صورت گردشی آن مقداری که ضروری است یک سوم کارمندها سر کار بیایند و بقیه در خانه‌ها بمانند.
5	اینها به این خاطر است که ما ناچاریم آب، برق، انرژی و مواد غذایی را تامین کنیم، محصول کشاورز را به مغازه برسانیم و همه آنهایی که برای تولید کار می‌کنند تمام کارخانجاتی که الان مواد خوراکی لازم یا مواد شوینده لازم را تولید می‌کنند آنها باید بتوانند به فعالیت خود به صورت حداکثری ادامه دهند برای اینکه نیازهای مردم تامین شود.
6	هم نیاز داریم به اینکه بخش اعظم مردم در خانه بمانند و هم نیاز داریم یک اقلیت کوچکی برای تامین نیازمندی های ضروری مردم کنار فعالیت های اقتصادی و کارگاه های تولیدی خود باشند.
7	این کار به خوبی دارد انجام می‌گیرد یعنی امروز مردم برای تامین نیازمندی های ضروری خود بحمدالله در یک شرایط نسبتا مناسبی قرار دارند و چیزهایی که ضرورت زندگی آنهاست در فروشگاهها هست و در اختیار آنها قرار می‌گیرد.
8	از همه رانندگانی که از مبداء بنادر کار می‌کنند و جنس‌ها را می‌آورند و به کارخانه‌ها مواد اولیه را می‌رسانند و دوباره از کارخانه‌ها محصولات تولیدی را به مغازه‌ها می‌رسانند و در اختیار مردم قرار می‌دهند، باید تشکر کنیم.
9	آنچه برای دارو و درمان مردم و برای مواد شوینده ضرورت دارد که ما از خارج تامین کنیم بدون استثنا ارز آن تامین می‌شود علیرغم اینکه ما مشکلات داریم و آنجایی که لازم است هواپیمای ما می‌رود و مواد لازم یا تجهیزات لازم پزشکی را وارد کشور می‌کند، ما از همه اینها باید تشکر و سپاسگزاری کنیم به خاطر کار عظیم و بزرگی که دارد انجام می‌گیرد.
10	در زمینه درمان و مراجعه مردم به پزشکان و کار غربالگری هم یک کار خوبی در کشور انجام گرفته و امروز تقریبا شناسایی می‌کنیم که چه کسانی به مراقبت بیشتر نیازمند هستند و یا لازم است که حتما باید در خانه بمانند ، چه کسانی باید به بیمارستان مراجعه کنند و چه کسانی باید در بخش‌ مراقبت‌های ویژه باشند.
11	یعنی غربالگری پیشاپیش به ما کمک می‌کند ما یک قدم جلو برمی‌داریم نسبت به آینده ۵ یا ۱۰ روز آینده.
12	کار مجموعه کادر پزشکی ما هم کار عظیم و بزرگی بوده در سراسر کشور تلاش می‌کنند.
13	بحمدالله تا امروز کمبود تخت، پرستار و پزشک نداشتیم حتی در بخش‌های مراقبت‌های ویژه در اکثر شهرها و استان‌های ما بخش اضافی داریم.
14	دیروز در مشهد که یک مقدار در این ایام نگران بودیم، آنجا معلوم شده که ۶۰ درصد تخت های بیمارستانی و ۳۰ درصد تخت های بخش مراقبت ویژه ما در شهر مشهد خالی است.
15	معلوم است که برنامه‌ریزی خوبی دارد انجام می‌گیرد حالا ممکن است در یک شهری هم مراجعه‌کننده بیشتر و مقداری شرایط متفاوت باشد اما اکثر شهرها کار بزرگی انجام دادند و من باید تشکر کنم از بخش نظام سلامت برای تامین این نیازمندی‌هایی که بوده و اجرا شده است.
16	دستورالعمل اولیه ما این بوده که هر کشوری می‌خواهد کمک کند، کمک‌های او را برای مساله کرونا دریافت کنیم.
17	برخی از کشورهای مختلف کمک کردند و ماسک، قرص‌های مورد نیاز و برخی از تجهیزات پزشکی را دادند و کمک‌های آنها وارد کشور شده است.
18	ما نباید از کمک یک کشور که یک خرده کم و یا زیاد است و ممکن است خیلی هم به آن صورت به آن کمک کم آنها نیاز نداشته باشیم، ولی مبنای ما این است هر کشوری از ما کمک بخواهد در حد توان ما به آنها کمک می‌کنیم و ما هم از هر کشوری کمک خواستیم کمکی‌ که آنها کردند کمک‌ آنها را دریافت می‌کنیم در این زمینه وزارت کشور ، وزارت خارجه و بهداشت و درمان همه در یک چارچوب سیاست درستی عمل کردند و کار را پیش بردند و ما باید به این نکته توجه داشته باشیم.
19	از آن طرف هم وزارت خارجه یک تلاش بسیار خوبی شروع کرده برای حرکت افکار عمومی و نه گفتن به تحریم، الان در شورای امنیت سازمان ملل هم این بحث مطرح است که یک مصوبه‌ای به تصویب برسد که در شرایط کرونا همه تحریم‌ها کنار زده شود و در این زمینه فعال هستند.
20	من با یکی از کشورهایی که عضو غیردائم بود تلفنی صحبت کردم و می‌گفت طرح ما آماده هست دنبال این هستیم که در شورای امنیت مطرح کنیم.
21	تلاش بر این است که پول‌های مسدود شده ما در کشورهای مختلف در این شرایط آزاد شود، قدم‌های خوبی هم در این زمینه دارد برداشته می‌شود.
22	این نکته را هم اینجا به عرض مردم برسانم همه مقامات از مردم درخواست کردند که در این ایام سفر را انجام ندهند و مراکزی که به طور معمول، اعیاد و همه نوروزها مردم می ‌رفتند مخصوصا مشهد مقدس و یا بخش‌هایی در شمال ، مرکز و یا جنوب کشور، درخواست شد که مردم کمتر بروند و دیروز آماری که استاندار خراسان رضوی به من داد نشان این است که مردم بسیار همراهی کردند.
23	ایشان می‌گفت در ایام عید امسال نسبت به سال گذشته ۷۸درصد مسافر کاهش پیدا کرده و می‌گفت همه هتل‌ها و مراکز اقامتی ما خالی است.
24	آماری که می‌داد می‌گفت خطوط ریلی ما امسال نسبت به سال‌های گذشته ۸۵درصد مسافر کمتر به مشهد آورده ، پروازهای هواپیمایی ما و سفرهای هوایی ۸۸ درصد کاهش پیدا کرده و این همه به معنی همکاری مردم است.
25	اینکه ۷۸ درصد مردمی که عاشق علی‌بن‌موسی‌الرضا(ع) بودند و دلشان می‌خواست در ایام روزهای اول سال در کنار مرقد مطهر آن حضرت باشند گوش کردند به آنچه که دولت ، مسوولین، پزشکان و علما توصیه و تاکید کردند و ۷۸ درصد مردم نرفتند این بدان معنا است که همکاری خوبی در کشور انجام می‌گیرد و این همکاری باید ادامه پیدا کند.
26	دیروز در ستاد مبارزه با کرونا یک بحث مفصلی شد که سخت‌گیری‌ها باید بیشتر شود.
27	وزارت بهداشت و درمان یک طرحی را تحت عنوان فاصله گذاری اجتماعی آورده بود و گفته بود در برخی از جاها باید سخت‌گیری‌های بیشتری انجام دهیم.
28	در جلسه دیروز بحث کردیم چون این موضوع مقداری به تخصص و دقت بیشتر نیاز داشت این امر به کمیته امنیتی اجتماعی محول شد که به ریاست وزیر کشور برگزار می‌شود.
29	دیروز بعدازظهر تا آخر شب دیشب که با وزیر محترم کشور در تماس بودم بحث‌های مفصلی آنجا صورت گرفت، طرحی آماده شده ، صبح هم دنبال می‌کردم تدوین این طرح تا ظهر طول می‌کشد.
30	به هر حال این طرح تصویب و ابلاغ خواهد شد.
31	این ابلاغ ممکن است کمی سخت‌گیرانه باشد برای سفرها مشکلاتی را برای مردم درست کند و از مردم بخواهد که سریع‌تر برگردند به موطن اصلی خود و از سفر زودتر برگردند و سفرهای موج بعدی را ممانعت کنند.
32	مردم ما باید مطلع باشند این تصمیمات سخت برای حفاظت از جان آنهاست می‌دانیم این تصمیماتی که اجرا می‌کنیم برای مردم سخت خواهد بود ممکن است همه پارک‌ها بسته شود.
33	ممکن است سیزدهم فروردین مثل سال‌های قبل نباشد و مردم باید قناعت کنند به شرایط سخت‌تری.
34	چاره‌ای جز این نداریم.
35	دلیلش این است که جان مردم برای ما بسیار مهم است.
36	امروز که در دولت وزیر بهداشت ما موج اول این بیماری را توضیح می‌داد بحمدالله از این موج عبور کردیم ولی در عین حال موج دیگری ممکن است پیش روی ما در روزهای آینده باشد و باید آن را هم مدیریت کنیم.
37	بحث این است که مردم کمترین خسارت را از لحاظ جانی ببینند، حتی الامکان برای ضروریات زندگی‌شان دچار مشکل نشوند و این دوران را به حداقل زمان کوتاه کنیم.
38	چون یک دورانی است باید این دوران را بگذرانیم.
39	امروز کسب و کارها دچار مشکل است.
40	یک دوره‌ای است که ۱۵ روز برای آن مد نظر قرار دادیم چند روز هم از آن ۱۵ روز گذشته است.
41	به هر حال تا شنبه ۱۶ فروردین این طرح باید به دقت اجرا شود و این طرحی که از امروز اجرا می‌شود و سختگیرانه است.
42	مردم بدانند، چون نیاز ضروری برای سلامت مردم بوده این کار انجام می‌گیرد و بر این مبناست.
43	در زمینه کمک به کسب و کار و زندگی مردم، آن مقداری که تا امروز توان داشتیم به مردم اعلام کردیم.
44	برای ۳ میلیون نفر یک بسته معیشتی ویژه ۴ ماهه در نظر گرفتیم و برای ۴ میلیون نیز وام و تسهیلات خاصی در نظر گرفتیم.
45	برای مسأله مالیات، چک، بیمه کارگران برای کارفرماها که می‌توانند مهلت دهیم.
46	اینها همه مصوباتی بوده که تصمیم گرفتیم و ابلاغ کردیم.
47	مصوبات دیگری هم خواهیم داشت.
48	فردا هم جلسه ویژه همین بخش اقتصادی در این زمینه است.
49	هر توانی داشته باشیم از توان دولت و امکان کشور استفاده خواهد شد برای اینکه مردم در فشار کمتری باشند.
50	اما در عین حال هر طرحی بخواهد موفق شود، کمک و مشارکت شما مردم عزیز را نیاز دارد.
51	یعنی اگر شماها همه پای کار باشید و همه دولت را یاری و کمک کنید و همه کنار هم باشیم، راحت‌ می‌توانیم اجرا کنیم ولی اگر عده‌ای از مردم نخواهند، خیلی کار سخت‌تر می‌شود.
52	اما در عین حال یک سخت گیری‌هایی از فردا اجرا و عمل می‌شود.
53	مردم باید آمادگی برای این سختگیری‌ها داشته باشند بخاطر ضرورتی که برای زندگی آنها بوده است.
54	این چند روز در بخش هایی از کشور بارندگی داشتیم و این بارندگی‌ها شدید بود و منجر به سیلاب‌ها شد، اینجا باید تشکر کنم از همه آنهایی که به امداد شتافتند برای این مردم عزیز، استاندارها ، فرماندارها و ستاد بحران همه پای کار هستند، وزارتخانه‌های مربوطه پای کار هستند که آب و برق مورد نیاز مردم تامین شود.
55	برای اینکه پل ها بتواند زودتر مرمت شود و مردم عبور و مرور خود را انجام دهند، کار خوبی انجام گرفته، در ۳ استان گرفتاری‌مان بیشتر است.
56	سیستان و بلوچستان، هرمزگان و کرمان.
