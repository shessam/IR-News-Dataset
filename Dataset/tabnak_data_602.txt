tabnak_data###دستگیری پنج تن به اتهام فروش نفت ایران از سوی آمریکا / آغاز عملیات تامین امنیت مرز‌های مشترک عراق با اردن و سوریه واکنش پامپئو به پرتاب ماهواره ظفر توسط ایران/ انحلال کلاه آبی‌ها به دستور مقتدا صدر###https://www.tabnak.ir/fa/news/958434/دستگیری-پنج-تن-به-اتهام-فروش-نفت-ایران-از-سوی-آمریکا-آغاز-عملیات-تامین-امنیت-مرز‌های-مشترک-عراق-با-اردن-و-سوریه-واکنش-پامپئو-به-پرتاب-ماهواره-ظفر-توسط-ایران-انحلال-کلاه-آبی‌ها-به-دستور-مقتدا-صدر###['صفحه نخست', 'بین\u200cالملل']###2020-02-12 08:00:00###۹۵۸۴۳۴###['تحولات خاورمیانه', 'تحولات سوریه', 'تحولات عراق', 'تحولات یمن', 'ایران و آمریکا', 'برجام', 'اروپا']
1@@@2
1	آغاز عملیات تامین امنیت مرز‌های مشترک عراق با اردن و سوریه، واکنش پامپئو به پرتاب ماهواره ظفر توسط ایران، انحلال کلاه آبی‌ها به دستور مقتدا صدر و مقابله ارتش سوریه با جبهه‌النصره در حومه شرقی ادلب، از جمله مهم‌ترین خبر‌ها و رویداد‌های مرتبط با خاورمیانه در ۲۴ ساعت گذشته بوده اند.
2	در این میان، باید به دستگیری پنج تن به اتهام فروش نفت ایران از سوی آمریکا نیز اشاره کرد.
3	به گزارش «تابناک»؛ وزارت دادگستری آمریکا با انتشار بیانیه‌ای اعلام کرد، پنج تن را به اتهام تلاش برای فروش نفت ایران به چین دستگیر کرده است.
4	در این بیانیه آمده است، چهار تن در ایالت تگزاس و یک تن در نیویورک به اتهام تلاش برای «فروش نفت تحریم‌شده ایران به پالایشگاهی در چین» دستگیر شده اند.
5	بنا به ادعای وزارت دادگستری آمریکا، این پنج متهم در بازه زمانی ژوئیه ۲۰۱۹ تا فوریه ۲۰۲۰ با نقض قوانین تحریم‌های آمریکا علیه ایران تلاش کردند تا امکان خرید نفت ایران برای فروش به پالایشگاهی در چین را مهیا کنند.
6	روز سه شنبه واحد اطلاع رسانی امنیتی عراق از آغاز عملیات امنیتی برای تامین امنیت مرزهای عراق با اردن و سوریه خبر داد.
7	در بیانیه این واحد آمده است، نیروهای امنیتی به ماموریت‌ها و وظایف خود در مبارزه با چالش‌های امنیتی و حمایت از عراق در برابر هر گونه تهدیدی از طریق ارزیابی موضع امنیتی و انجام عملیات نظامی و امنیتی به شکل برنامه ریزی شده بر اساس نیازهای اطلاعاتی ادامه می‌دهند.
8	بر اساس این بیانیه، سرلشکر عثمان الغانمی رئیس ستاد مشترک ارتش عراق و سرلشکر عبدالامیر رشید یار الله، معاون فرمانده عملیات مشترک در نشست امنیتی در فرماندهی عملیات الجزیره با حضور فرماندهان عملیات و نمایندگان تشکلات مختلف نیروهای مسلح و واحد اطلاع رسانی امنیتی شرکت کردند.
9	این بیانیه افزود: در این نشست، وضعیت امنیتی و اطلاعاتی در استان الانبار و مرزهای مشترک با استان‌های دیگر به ویژه خط مرزی عراق با سوریه و اردن بررسی و فرمان‌های عملیاتی به فرماندهان عملیات برای آغاز عملیات قهرمانان عراق در مرحله نخست آن در چهارچوب محورهای مشخص شده صادر شد.
10	خبر دیگر اینکه استاندار الانبار تاکید کرد، عربستان سعودی عامل تاخیر در افتتاح گذرگاه عرعر در مرز مشترک است.
11	علی فرحان الدلیمی روز سه شنبه خاطرنشان کرد، تاخیر در افتتاح این گذرگاه ممکن است به خاطر حوادثی باشد که عراق شاهد آن است.
12	الدلیمی به روزنامه العربی الجدید گفت، عربستان سعودی عامل تاخیر در گشایش گذرگاه مرزی عرعر است.
13	وی افزود میزان خرابی در استان الانبار از زمانی که داعش آن را اشغال کرد و تا پایان نبردهای آزادسازی، به بیش از هشتاد درصد در کنار تلفات سنگین انسانی رسید.
14	گذرگاه مرزی عرعر بیش از سی سال است، بسته شده و هر سال فقط هنگام موسم حج به روی حجاج عراقی باز می‌شود تا برای ادای فریضه حج خارج شوند و پس از بازگشت آنها به عراق بسته می‌شود.
15	«مایک پامپئو» وزیر امور خارجه آمریکا روز سه‌شنبه در پیامی در توئیتر به اقدام اخیر ایران در پرتاب ماهواره ظفر واکنش نشان داد.
16	وی در این پیام توئیتری نوشت: «رژیم ایران از پرتاب ماهواره برای توسعه بیشتر توانایی‌های موشک بالستیک خود استفاده می‌کند که به این کشور اجازه می‌دهد دشمنان خود را تهدید کرده و ثبات منطقه‌ای را نیز تهدید کند.
17	»وزیر خارجه آمریکا در ادامه این پیام مدعی شد، نباید به ایران اجازه داده شود تا به توسعه و آزمایش موشک‌های بالستیک بپردازد.
18	وزارت خارجه فرانسه نیز روز دوشنبه با صدور بیانیه‌ای پرتاب ماهواره توسط ایران را محکوم کرده و مدعی شده است که این اقدام بر خلاف تعهدات بین‌المللی ایران است.
19	در بیانیه وزارت خارجه فرانسه با اشاره به پرتاب ماهواره «ظفر» آمده است: «ایران، بر اساس بخشی از تعهداتش ذیل قطعنامه ۲۲۳۱ شورای امنیت سازمان ملل متحد، نمی‌تواند فعالیت‌هایی از جمله شلیک موشک، مرتبط با موشک‌های بالستیک دارای توانایی حمل سلاح اتمی، انجام دهد.
20	»ادعای فرانسه در حالی مطرح می‌شود که ادعای یکسانی موشک بالستیک و ماهواره‌بر بارها رد شده است؛ علاوه بر این، در قطعنامه ۲۲۳۱ که مورد استناد پاریس قرار گرفته، با ادبیاتی غیرالزام‌آور از ایران خواسته شده که بر روی موشک‌هایی که «با هدف داشتن توانایی حمل کلاهک اتمی طراحی شده‌اند»، کار نکند.
21	یکشنبه شب بیستم بهمن ماه ماهواره بر سیمرغ اقدام به پرتاب ماهواره «ظفر» به فضا کرد که این کار با موفقیت صورت گرفت، ولی آن گونه که سید احمد حسینی سخنگوی فضایی وزارت دفاع اعلام کرد:ماهواره بر به سرعت مورد نیاز جهت تزریق ماهواره در مدار مورد نظر نرسید و بهینه سازی‌های لازم جهت پرتاب آتی انجام خواهد شد.
22	مقتدا صدر، رهبر جریان صدر عراق در توییتر نوشت: ما از فشارهای حزبی و قومی برای تشکیل دولت موقت مطلع شدیم، این مساله باعث نارضایتی ما نسبت به دولت جدید خواهد شد و منجر می‌شود، پس از سکوت اجباری، اعلام بیزاری کنیم، زیرا ما همواره خواستار اصلاحات هستیم.
23	وی همچنین گفت، طبق اخبار موثق، با وجود برخی خرابکاری‌ها، آشوب‌ها، انقلاب تدریجی در حال بازگشت به مسیر اولیه خود است.
24	مقتدا صدر ادامه داد: من امیدوار هستم که انقلابیون تدریجی و مسالمت آمیز این آشوبگران را کنار بزنند، در همین راستا من انحلال نیروهای کلاه آبی ها را اعلام می‌کنم و راضی نیستم این افراد تحت عنوان جریان صدر در مکان های تظاهرات باشند، مگر اینکه بدون اعلام وابستگی حزبی خود و یکی شدن با تظاهرکنندگان حضور داشته باشند.
25	وی تاکید کرد: برخی تظاهرکنندگان صلح‌جو توانستند ترس را کنار بگذارند و با شجاعت از خرابکاران و نفوذی‌ها اعلام برائت کنند، من نیز این اقدام را کاملا تایید می‌کنم و از نیروهای امنیتی می‌خواهم امنیت را در تظاهرات با دور کردن خرابکاران و نیز به منظور حفاظت از تظاهرکنندگان مسالمت‌آمیز برقرار کرده و با هر شخصی که به آنها حمله می‌کند، حتی اگر از طرفداران من بودند به شدت برخورد کنند.
26	وزارت دفاع ترکیه روز سه شنبه با بیان اینکه بالگرد سوریه را ساقط کرده است، ادعا کرد، نیروهای دولت سوریه شهرک النیرب واقع در غرب سراقب را ترک کردند.
27	همچنین ارتش سوریه در شهرک النیرب؛ محل کشته و زخمی شدن نیروهای شورشی در حال مقابله با حملات گروه تروریستی جبهه‌النصره است.
28	پیش از این هم خبرگزاری اسپوتنیک اعلام کرده بود، میان ارتش سوریه و نیروهای تشکیلات القاعده در محور شهرک النیرب در حومه شرقی ادلب وارد درگیری‌های شدیدی شده‌اند و ارتش سوریه با حملات گروه‌های مسلح در محور النیرب مقابله می‌کنند.
29	رویترز نیز به نقل از یک مسؤول ترکیه گزارش داد، ممکن است نیروهای شورشی اراضی از دست داده را دوباره پس بگیرند.
30	وی افزود: نیورهای دولت سویه به نزدیکی پست دیده‌بانی ترکیه در ادلب آتش‌ گشودند که منجر به پاسخگویی دولت ترکیه شد.
31	این مقام اشاره کرد، مخالفان مسلح مورد حمایت ترکیه می‌توانند بعد از شروع حمله‌ای فراگیر مناطقی که اخیرا در اطراف سراقب از دست داده‌اند دوباره به دست بگیرند.
32	وزارت دادگستری آمریکا همچنین ادعا کرد که متهمان قصد داشتند، از یک شرکت لهستانی به عنوان فروشنده نفت ایران استفاده کنند.
33	این بیانیه در ادامه اعلام کرد، در صورت اثبات جرم متهمان، آنها حداکثر به ۲۵ سال حبس و پرداخت حداکثر ۱.
34	۲۵ میلیون دلار جریمه نقدی محکوم خواهند شد.
