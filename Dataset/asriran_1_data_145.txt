asriran_1_data###تناقض و سردرگمی در فدراسیون فوتبال/ سرمربی بعدی تیم ملی مخلوطی از ایرانی و خارجی!###https://www.asriran.com/fa/news/710754/تناقض-و-سردرگمی-در-فدراسیون-فوتبال-سرمربی-بعدی-تیم-ملی-مخلوطی-از-ایرانی-و-خارجی###['ورزشی']###2020-01-26 14:07:00###۷۱۰۷۵۴###['تیم ملی', 'فدراسیون فوتبال']
12
1	آنچه از اظهارات متناقض در فدراسیون فوتبال می‌توان برداشت کرد، این است که هیچ برنامه و سیاستی در انتخاب سرمربی تیم ملی وجود ندارد.
2	به گزارش تسنیم، «سرمربی آینده تیم ملی قطعاً ایرانی است.
3	»، «برای تیم ملی هم گزینه ایرانی داریم و هم گزینه خارجی.
4	»، این بخشی از اظهارات متناقض در فدراسیون فوتبال است که البته این تناقض از سوی یک نفر نیست و اظهارات یک مجموعه ــ که ناهماهنگی در آن موج می‌زند ــ با هم تناقض دارند، و این امر روز به روز وضعیت را نگران کننده‌تر می‌کند.
5	پس از جلسه 18 دی‌ماه هیئت رئیسه فدراسیون فوتبال، محمود اسلامیان عضو هیئت رئیسه درباره انتخاب سرمربی تیم ملی با گفتن این جمله که "مربیان خارجی درک لازم را از امنیت کشور ما ندارند"، تأکید کرد: «در شرایطی قرار گرفتیم که به‌صلاح کشور است تا سرمربی تیم ملی داخلی باشد.
6	مربیان بسیار خوبی در ایران داریم.
7	به‌احتمال خیلی زیاد سرمربی آینده تیم ملی داخلی خواهد بود که آقای بهاروند مسئولیت انتخاب آن را خواهند داشت.
8	ظرف مدت مناسب سرمربی تیم ملی معرفی خواهد شد».
9	اسلامیان در پاسخ به این سؤال که "آیا سرمربی تیم ملی علی دایی خواهد بود یا نه؟" گفت: «من نامی از مربی‌ای نمی‌برم، همین که می‌گویم گزینه داخلی است از من بپذیرید».
10	وعده‌ها در خصوص انتخاب سرمربی تیم ملی داده شده و در موعد مقرر، انتخابی صورت نگرفته است.
11	بگذریم از بدقولی‌ها و وعده‌های عملی‌نشده، اما هنوز مشخص نیست که سرمربی تیم ملی با چه سیاستی و بر چه مبنایی انتخاب خواهد شد.
12	پس از تأکید هیئت رئیسه به انتخاب سرمربی ایرانی برای تیم ملی، صحبت‌های متعددی شنیده شده از اینکه گزینه خارجی هم در برنامه فدراسیون قرار دارد.
13	حیدر بهاروند، سرپرست فدراسیون فوتبال پس از عملی نشدن وعده‌ها برای انتخاب سرمربی تیم ملی در موعد تعیین‌شده، دوشنبه‌شب هفته گذشته اعلام کرد که سرمربی تیم ملی تا پنج روز آینده انتخاب و اعلام خواهد شد و تأکید کرد قول او، قول است، با این حال بخشی از صحبت او مورد توجه بود که اعلام کرد علاوه بر دو گزینه داخلی (علی دایی و امیر قلعه‌نویی) فدراسیون فوتبال یک گزینه خارجی هم مدنظر دارد.
14	اظهارات بهاروند یا به‌معنای تکذیب صحبت‌های اعضای هیئت رئیسه است یا باید آن را زیر پا گذاشتن تصمیم هیئت رئیسه دانست، هرچه هست، تناقض در فدراسیون فوتبال پایان ندارد.
15	روز گذشته، با پایان یافتن مهلت پنج‌روزه بهاروند برای انتخاب سرمربی تیم ملی محمود شیعی، عضو هیئت رئیسه فدراسیون تأکید کرد که سرمربی تیم ملی قطعاً ایرانی خواهد بود و انتخاب گزینه خارجی منتفی است، با این حال گویا تکذیب صحبت‌های فدراسیون از سوی خودشان تبدیل به یک اپیدمی شده که ابراهیم شکوری، سرپرست دبیرکلی فدراسیون فوتبال امروز در گفت‌وگوی دیگری اعلام کرده، هم گزینه داخلی مدنظر فدراسیون قرار دارد و هم گزینه خارجی.
16	تناقض پشت تناقض، تکذیب پشت تکذیب و این یعنی بلاتکلیفی محض، یعنی سردرگمی و سرگیجه برای انتخاب سرمربی تیم ملی و تمام اینها یعنی آسیب به فوتبال ملی.
17	وقتی هنوز در فدراسیون مشخص نیست که سرمربی تیم ملی بر چه اساس و بر چه مبنایی انتخاب خواهد شد، وقتی هنوز سیاست انتخاب مربی داخلی یا خارجی تعیین نشده یا به تثبیت نرسیده، وقتی نمی‌دانیم تیم ملی به کدام مربی با چه مشخصاتی نیاز دارد، نباید به آینده تیم ملی و فدراسیون پر از تناقض امیدوار بود، یعنی اگر بخواهیم هم، امید یک واژه واهی است.
18	شاید هم قرار است سرمربی بعدی تیم ملی مخلوطی از یک مربی ایرانی و یک مربی خارجی باشد که اگرچه چنین چیزی ممکن نیست اما در فوتبال ایران هر چیزی امکان‌پذیر است!
