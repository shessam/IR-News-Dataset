asriran_1_data###سفارت ایران: پیگیری ایرانیان در قرنطینه کویت###https://www.asriran.com/fa/news/722099/سفارت-ایران-پیگیری-ایرانیان-در-قرنطینه-کویت###['سیاست خارجی']###2020-04-05 21:34:00###۷۲۲۰۹۹###['کویت', 'کرونا']
4
1	سفارت ایران در کویت اعلام کرد: سفارت پیگیر بهبود شرایط ایرانیان قرنطینه شده در کویت است و این افراد به مکان مناسب‌تری منتقل خواهند شد.
2	به گزارش ایرنا، سفارت جمهوری اسلامی ایران در کویت، روز یکشنبه در اطلاعیه‌ای نوشت: با توجه به انتشار گسترده کلیپ یکی از هموطنان مقیم کویت که به شرایط نابسامان قرنطینه معترض بود، نظر هموطنان مقیم این کشور را به موارد ذیل جلب می کنیم.
3	این بیانیه تاکید کرد: متعاقب ابتلای تعدادی از افراد غیر ایرانی به کرونا در کویت، محل اقامت آنان که متاسفانه یک مجتمع مشترک مجردی غیر بهداشتی و شامل اتباع هندی، مصری، بنگالی، پاکستانی، ایرانی و غیره بوده است در راستای پروتکل وزارت بهداشت کویت مورد بررسی و از کلیه ساکنین آن مجتمع مسکونی در منطقه دسمان شرق تست کرونا گرفته شد.
4	بنا بر اطلاعیه وزارت بهداشت کویت، ۳۸ نفر آنان مبتلا به کرونا در بیمارستان تحت مراقبت قرار گرفته و ۵۴۰ نفر دیگر به ناچار از مجتمع مذکور خارج و ملزم به گذراندن قرنطینه ۱۴ روزه در یک کمپ خارج شهر شده‌اند.
5	این بیانیه تصریح کرد: بخش کنسولی سفارت به محض دریافت کلیپ، ‌تماس‌ها و پیگیری‌های خود را با بخش‌های ذیربط وزارت خارجه و بهداشت برقرار کرد که بنا به گفته مقامات مسئول، کلیپ منتشره مربوط به ساعات اولیه قرنطینه بوده و شرکت تامین کننده مواد بهداشتی و غذایی مکلف به تامین نیازهای اماکن قرنطینه شده است.
6	سفارت جمهوری اسلامی ایران در کویت اضافه کرد: سفارت بر تامین مواد بهداشتی و غذایی هموطنان قرنطینه شده، اصرار دارد و پیشنهاد اعزام نماینده سفارت به محل قرنطینه را به مقامات مسئول ارائه داده و همچنان در حال پیگیری است.
7	این بیانیه افزود: با پیگیری‌های به عمل آمده و بر اساس آخرین اطلاع دریافتی مقرر شده است افراد قرنطینه شده(ایرانی و غیر ایرانی) به مکان مناسب‌تری نقل مکان کنند.
8	سفارت ایران تاکید کرد: با توجه به وضعیت حساس و شرایط اضطراری حاکم بر کویت که دوسوم جمعیت کشور را نیروهای خارجی تشکیل می دهند، جلوگیری از شیوع کرونا در بین هموطنان مقیم جزیی از وظایف قطعی نمایندگی بوده، در عین حال سفارت جمهوری اسلامی خود را موظف به پیگیری مطالبات هموطنان عزیز می داند و بار دیگر از هموطنان می خواهد صحت و سقم مطالب منتشره در فضای مجازی را از طریق مراجع و منابع موثق راستی‌آزمایی کنند.
