tabnak_data###مخالفت گروه‌های شیعی عراق با معرفی الزرفی برای تشکیل دولت###https://www.tabnak.ir/fa/news/966661/مخالفت-گروه‌های-شیعی-عراق-با-معرفی-الزرفی-برای-تشکیل-دولت###[]###2020-03-18 14:49:00###۹۶۶۶۶۱###['عراق', 'الزرفی', 'نخست وزیر عراق']
1
1	گروه‌های برجسته شیعی عراق امروز (چهارشنبه) مخالفت خود را با مامور شدن عدنان الزرفی از سوی رئیس جمهور برای تشکیل کابینه اعلام کردند.
2	به گزارش ایسنا، به نقل از سایت شفق نیوز، برجسته‌ترین گروه‌های سیاسی شیعی عراق امروز چهارشنبه از اقدام برهم صالح، رئیس جمهور این کشور در مامور کردن عدنان الزرفی، رئیس فراکسیون ائتلاف "النصر" به ریاست حیدر العبادی برای تشکیل کابینه انتقاد کردند.
3	روز سه شنبه گروه‌های شیعی در منزل نوری المالکی، رئیس ائتلاف "دولت قانون" برای تبیین مواضع خود در این خصوص جمع شدند.
4	این گروه‌ها مشتمل بر ائتلاف "الفتح" به ریاست هادی العامری، دبیرکل سازمان بدر، ائتلاف "دولت قانون"، فراکسیون " العقد الوطنی" و فراکسیون "النهج الوطنی" است.
5	بعد از این نشست گروه‌های سیاسی بیانیه‌ای را منتشر کردند که در آن مخالفت آشکار خود را با این روند اعلام و تاکید کردند، "برهم صالح به واسطه مخالفت با مامور کردن نامزد فراکسیون بزرگ با روشی توجیه‌ناپذیر و انتخاب کاندیدای دیگر بدون موافقت اکثریت فراکسیون‌های ذی‌ربط، همه اصول قانون اساسی و عرف بین‌الملل را زیر پا گذاشت.
6	بنابراین آنها همه شیوه‌ها و ابزارهای قانونی، سیاسی و مردمی را برای توقف این روند بکار خواهند بست".
7	این فراکسیون‌ها از شرکای خود خواستند تا "موضع ملی صریحی را برای ممانعت از نقض‌ها اتخاذ کنند تا همکاری ملی و منافع همگان محقق و امنیت و ثبات در عراق برقرار شود".
8	پیشتر، این گروه‌ها اسعد العیدانی، استاندار بصره را برای تصدی پست نخست‌وزیری کاندید کرده بودند، اما رئیس جمهور عراق محمد توفیق علاوی را به جای او معرفی کرد که پارلمان به وی رای اعتماد نداد.
