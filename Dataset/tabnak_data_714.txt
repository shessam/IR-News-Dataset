tabnak_data###اورشلیم پست: جنبش نجباء تصمیم خود را برای حمله به آمریکا گرفته است###https://www.tabnak.ir/fa/news/959953/اورشلیم-پست-جنبش-نجباء-تصمیم-خود-را-برای-حمله-به-آمریکا-گرفته-است###[]###2020-02-18 13:41:00###۹۵۹۹۵۳###['نجبا', 'آمریکا', 'مقاومت اسلامی']
1
1	روزنامه صهیونیستی اورشلیم پست نوشت: تندتر شدن لحن تهدیدهای مسؤولان ارشد جنبش نُجَباء در روزهای اخیر نشان می‌دهد آنها برای هدف قرار دادن نیروهای آمریکایی تصمیم خود را گرفته‌اند.
2	به گزارش ایسنا، به نقل از مرکز ارتباطات و امور رسانه‌ای النُجَباء در ایران، روزنامه صهیونیستی "اورشلیم پست" در گزارشی به‌قلم «سِث جی فرانتزمن» تهدید مقاومت اسلامی نُجَباء مبنی بر انتقام‌گیری قریب‌الوقوع از اشغالگران آمریکایی را مورد توجه قرار داد.
3	در این گزارش که با تیتر "نُجَباء عراق از آغاز شمارش معکوس برای حمله به نیروهای آمریکایی خبر داد" منتشر شده، آمده است: جنبش نُجَباء با انتشار پیامی در حساب توییتری سخنگوی خود، نظامیان آمریکایی حاضر در عین‌الاسد و سایر پایگاه‌ها را تهدید کرد که «ما از آنچه فکر می‌کنید به شما نزدیک‌تریم».
4	به‌نوشته اورشلیم پست، در این پیام از تصویری استفاده شده که نشان‌دهنده رصد شبانه یک خودروی زره‌پوش متعلق به ارتش آمریکاست.
5	منبع صهیونیستی در ادامه خاطرنشان ساخته است: پیشتر نیز «اکرم الکعبی» دبیرکل نُجَباء، طی یک سخنرانی با در دست داشتن عکس‌هایی از پهپادهای متعلق به ارتش ایالات‌متحده، به نیروهای آمریکایی هشدار داده بود که شمارش معکوس برای پس گرفتن حق حاکمیت عراق آغاز شده است.
6	روزنامه اسرائیلی سپس در معرفی نُجَباء اضافه می‌کند: این گروه با حضور نیروهای خارجی در عراق مخالف است و آنان را "اشغالگر" می‌داند.
7	ضمنا بر این باور است که ایران، حزب‌الله لبنان، حوثی‌های یمن (انصارالله) و حشد شعبی عراق در کنار یکدیگر تشکیل‌دهنده "امپراتوری مقاومت" هستند که با آمریکا مقابله می‌کنند.
8	گزارش‌نویس اورشلیم پست با تشبیه ادبیات مسؤولان ارشد نُجَباء به مواضع فرماندهان ارشد سپاه پاسداران و سیدحسن نصرالله، می‌افزاید: تندتر شدن لحن تهدیدهای نُجَباء در روزهای اخیر و تصریح به تلافی خون‌های ریخته شده در فرودگاه بغداد که به ترور سپهبد قاسم سلیمانی اشاره دارد نشان می‌دهد آن‌ها برای هدف قرار دادن نیروهای آمریکایی تصمیم خود را گرفته‌اند.
9	این روزنامه صهیونیستی آورده است: آمریکا به‌ دلیل نزدیکی نجباء با ایران و ایفای نقش مستقیم در عراق و سوریه، آن‌ها را در لیست تحریم قرار داده است.
10	پنتاگون رهبر این جنبش را از اصلی‌ترین مهره‌های ایران می‌داند و وی را به‌ مثابه یک تهدید خطرناک علیه ایالات‌متحده، تحت رصد و پیگرد قرار داده است.
11	«سِث جی فرانتزمن» در پایان گزارش خود پیش‌بینی کرده است: با مرور پیشینه نُجَباء و مواضع رهبرانش نتیجه می‌گیریم که در هرگونه اقدام بعدی ایران علیه آمریکا، این جنبش نیز سهیم خواهد بود.
