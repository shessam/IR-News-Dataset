tabnak_data###طلای پورشیب در کاراته وان امارات 2020###https://www.tabnak.ir/fa/news/959484/طلای-پورشیب-در-کاراته-وان-امارات-2020###['ورزشی', 'ورزشی']###2020-02-16 16:40:00###۹۵۹۴۸۴###['پورشیب', 'تابناک ورزشی', 'تیم ملی کاراته', 'کاراته']
6
1	کاپیتان تیم ملی کاراته ایران با برتری در دیدار نهایی کاراته وان امارات به مدال طلا دست یافت.
2	به گزارش تابناک ورزشی، روز پایانی از دومین مرحله از رقابت‌های لیگ جهانی کاراته وان ۲۰۲۰ از صبح امروز (یکشنبه) در دبی امارات پیگیری شد و ذبیح الله پورشیب با برتری ۸ بر ۵ مقابل دانیل یولداشف از قزاقستان به مدال طلای مسابقات دست یافت.
3	پورشیب روز گذشته و برای حضور در دیدار نهایی، ابتدا پس از تساوی صفرصفر مقابل فردی والرا از ونزوئلا، در هانتی (رای داوران) به برتری رسید و در ادامه با نتیجه ۲ بر یک از سد فرج از عربستان گذشت.
4	او در دور سوم نیز پس از تساوی صفرصفر مقابل ایگور چیخمارف از قزاقستان در هانتی (رای داوران) از سد حریف خود عبور کرد تا به دیدار نیمه‌نهایی برسد.
5	کاپیتان تیم ملی کاراته ایران در این مرحله نیز با نتیجه ۳ بر ۲ مقابل مهدی خدابخشی دیگر نماینده کشورمان به برتری دست یافت و فینالیست شد.
6	تیم ملی کاراته ایران در مسابقات کاراته وان امارات با کسب یک مدال طلا (پورشیب)، یک مدال نقره (شیما آل سعدی) و چهار مدال برنز (سارا بهمنیار، رزیتا علیپور، مهدی خدابخشی و بهمن عسگری) به کار خود خاتمه داد.
7	کاراته وان امارات با حضور ۵۷۱ کاراته‌کا از ۸۵ کشور جهان از روز جمعه ۲۵ بهمن‌ماه بدر دبی امارات برگزار و امروز به پایان رسید.
