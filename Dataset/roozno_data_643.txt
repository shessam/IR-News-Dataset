roozno_data###روحانی: قرنطینه اصلاً وجود ندارد/همه کسب و کارها آزاد هستند###http://roozno.com//fa/news/418435/روحانی-قرنطینه-اصلاً-وجود-نداردهمه-کسب-و-کارها-آزاد-هستند###[]###2020-03-15 13:46:00###۴۱۸۴۳۵###['روحانی', 'قرنطینه']
1
1	رئیس‌جمهور گفت: ما چیزی به نام قرنطینه که شایع شده در تهران برخی از فروشگاه‌ها و مشاغل مورد قرنطیه قرار می‌گیرند، اصلاً وجود ندارد.
2	به گزارش روز نو : حجت الاسلام و المسلمین حسن روحانی رئیس جمهور امروز در جلسه مشترک ستاد اقتصادی دولت و نمایندگان فعالان اقتصادی گفت: فعالیت اقتصادی باید فعالیت عادی باشد و نگذاریم در زمینه فعالیت اقتصادی مشکلی ایجاد شود، البته در برخی از کسب و کارها این شرایط برای آنها مشکلاتی را ایجاد کرده ولی بالاخره در این جلسه دنبال همین بودیم که ببینیم در کجا دچار مشکل هستیم.
3	روحانی در مورد اخبار مربوط به قرنطینه برخی از شهرها نیز اظهار داشت: ما چیزی به نام قرنطینه که شایع شده در تهران برخی از فروشگاه‌ها و مشاغل مورد قرنطیه قرار می‌گیرند، اصلاً وجود ندارد؛ نه امروز، نه در ایام نوروز، نه قبل و نه بعدش وجود ندارد.
4	همه در کسب و کار و فعالیت خودشان آزادند و خدمات دولت هم به طور معمول به مردم خواهد رسید.
5	متن کامل سخنان رئیس جمهور را در ادامه بخوانید؛در جلسه امروز که با حضور اعضای ستاد اقتصادی دولت و نمایندگان بخش خصوصی و اتاق اصناف تشکیل شد، موضوعات اقتصادی مرتبط با شرایط حاضر و تاثیرات کرونا بر برخی کسب و کارها را مورد بحث و بررسی قرار دادیم.
6	اولا تصمیم و تاکید جمع بر این بود که باید شرایط و روند اقتصادی، تعامل مردم و فعالیت های اقتصادی، علیرغم اینکه با کرونا مواجه هستیم و پروتکل‌هایی را باید از لحاظ بهداشتی مورد توجه قرار دهیم، عادی باشد و نگذاریم در زمینه فعالیت اقتصادی مشکلی ایجاد شود.
7	البته این شرایط مشکلاتی را به طور طبیعی در برخی از کسب و کارها ایجاد کرده و در این جلسه دنبال این بودیم به آنهایی که در این شرایط دچار مشکل هستند، بتوانیم کمکی کنیم.
8	نکته دوم اینکه ما چیزی به نام قرنطینه اصلا نداریم اینکه شایع شده در تهران و یا در بعضی از شهرها برخی از فروشگاه‌ها، برخی از مشاغل قرنطینه می شوند، چنین چیزی اصلا وجود ندارد، نه امروز قرنطینه است و نه در ایام عید نوروز و نه بعد از آن و نه قبل از آن.
9	همه در کسب و کار و فعالیت خود آزاد هستند.
10	خدمات دولت هم به طور معمول به مردم خواهد رسید منتها همه تلاش ما این است که فعالیت‌های اقتصادی و خدماتی که دولت انجام می‌دهد حتی‌الامکان به گونه‌ای باشد که مردم بیشتر در خانه بمانند، در جایی اجتماع نکنند و یا اگر اقدامی انجام می‌گیرد در چارچوب یک پروتکل بهداشتی باشد.
11	این نکته را هم تاکید می‌کنم مرجع اینکه کاری و یا کسب خاصی، روزی و یا ساعتی تعطیل شود و یا با محدودیت مواجه شود، فقط ستاد ملی مبارزه با کرونا در تهران است، استان‌ها، استاندارها و بخش‌های بهداشتی، به هیچ عنوان در این زمینه‌ها حق تصمیم‌گیری ندارند.
12	اینگونه محدودیت ها و هرگونه محدودیتی که بخواهد ایجاد شود ، صرفا در ستاد ملی در تهران تصمیم‌گیری می‌شود و بنابراین در استان‌ها در این زمینه اقدامی نباید اصلا انجام گیرد.
13	نکته مهم دیگری که در این جلسه مورد تاکید بود اینکه مردم مطمئن باشند کالای مورد نیاز آنها تامین خواهد شد، اعم از کالاهایی که مربوط به مسائل بهداشتی و درمانی است و یا زندگی روزمره و کالاهای مصرفی آنها هست.
14	ذخایر ما دراین زمینه ها به اندازه کافی وجود دارد و خریدهای لازم انجام گرفته و بنادر ما الان پر از کالا است و هم هر موردی نیاز به ثبت سفارش و خرید جدید باشد، بانک مرکزی ارز لازم آن را تامین خواهد کرد، تامین کرده و بعد هم تامین خواهد کرد.
15	نکته بعد اینکه ما با کشورهای همسایه خود در حال مذاکره هستیم برای رفت و آمد افراد مخصوصا برای نقل و انتقال کالا در مرزها که با پروتکل‌های بهداشتی که مورد توافق ما قرار می‌گیرد در چارچوب پروتکل‌هایی که سازمان بهداشت جهانی مدنظر قرار داده، اینها دارد انجام می‌گیرد.
16	وزارت خارجه ما هم در این زمینه فعال است.
17	در جلسه امروز دو نوع تصمیم اتخاذ کردیم یک نوع تصمیم نسبت به آن کسب و کارهایی که در این ایام بیشتر تحت فشار قرار گرفتند، حالا یا شاید شرایطی قرار گرفته که تعطیل شدند و یا شرایطی که فعالیت آنها عملا خیلی زیاد نیست و دچار مشکل هستند.
18	در واقع یک نوع حمایتی از این نوع کسب و کارها ضروری بود.
19	در بخش مالیات تصمیمات خوبی را اتخاذ کردیم که در پرداخت مالیات یک مهلت و فرصت سه ماهه به آنها داده شود و این مقرراتی که راجع به مالیات امروز تصمیم گرفتیم شاید فردا اعلام کنیم چون برخی از موارد آن در ستاد ملی باید فردا مطرح و تصمیم گیری کنیم.
20	اما این امحال سه ماهه و اقدام در زمینه مالیات حتما انجام خواهد گرفت و در زمینه مسائل بهداشتی و درمانی نیز بخش خصوصی ما هر کمکی بتواند انجام دهد لوازم و تجهیزات مورد نیاز را تامین کند اینها همه جزو هزینه‌هایی خواهد بود که از نظر مالیات قابل قبول خواهد بود و در واقع مشمول مالیات نمی‌شود و جزو پرداخت‌هایی است که جزو مالیات محسوب می شود و این هم مورد تاکید است که باز این نکات به طور مفصل در اختیار مردم قرار می گیرد و برای مردم توضیح داده می‌شود.
21	نکته دوم درمورد اقساطی است که مردم باید به بانک‌ها پرداخت کنند این اقساط به طور کلی برای سه ماه امحال می‌شود و آنها می توانند ماه های اسفند ، فروردین و اردیبهشت را به عنوان زمانی که به آنها مهلت داده شده، تاخیر بیندازند.
22	نسبت به چک‌هایی که احتمالا در این دو الی سه ماه به خاطر شرایط کسب و کار برگشت می‌خورد از لحاظ حقوقی آنهایی که بدهکار هستند بعدا باید بدهکاری خود را به یک صورتی پرداخت کنند و در این زمینه ما تصمیمی اتخاذ نکردیم ولی یک محدودیت‌های بانکی برای آنها ایجاد می شد یعنی اگر چک کسی برگشت می‌خورد محدودیت‌هایی بانک‌ها برای آنها ایجاد می‌کردند برای استفاده از خدمات بانکی که به طور کلی برای این سه ماه این محدودیت‌ها را برداشتیم.
23	همه کسب ‌و کارها یعنی چک‌ها در هر زمینه‌ای هست حالا آن تسهیلات و حمایتی که گفتم مشمول ۱۰ رسته شغلی بود که در این ایام دچار مشکل شدند اما در بحث چک برای همه هست، آنهایی که در این دو سه ماه چک شان دچار مشکل می‌شود و برگشت می‌خورد، خدمات بانکی آنها متوقف نخواهد شد، این هم جزو تصمیمات امروز ما بود.
24	در زمینه حق بیمه سهم کارفرما نیز تصمیم گرفتیم که حق بیمه سهم کارفرما در این سه ماه یعنی اسفند، فروردین و اردیبهشت برای کسانی که حق بیمه شان تاخیر می‌افتد، ملزم به پرداخت نیستند و این حق بیمه را ملزم نیستند که در ماه بعد یکجا پرداخت کنند وآن را به تدریج تا پایان سال می‌توانند پرداخت کنند و در این زمینه اقداماتی که باید انجام بگیرد و اطلاع رسانی در این زمینه وزارت رفاه در این بخش انجام خواهد داد.
25	همانطور که قبلا هم اعلام شده بود.
26	در اینجا هم تصمیم گرفتیم که مردم در زمینه آب، برق، گاز، عوارض شهرداری، بدهکاری‌هایی که در این سه ماه خواهند داشت می‌توانند اینها را تعویق بیندازند و این مهلت هم به اینها در اینجا داده شد.
27	دو موضوع دیگر مورد بحث قرار گرفت، یکی برای افرادی که باید بگوییم خیلی کم‌درآمد هستند و دچار مضیقه هستند و در این ایام مضیقه‌شان بیشتر می‌شود.
28	فرض کنید مثلا دستفروشی است یا جایی می‌رفت و موقت کار می‌کرد در این چند ماه اینها دچار مشکل هستند برای این سه میلیون الان پیش‌بینی شده و لیست این افراد مشخص هست برای ۴ نوبت یک بسته حمایتی به آنها پرداخت خواهد شد.
29	اولین بسته حمایتی تا آخر همین هفته یعنی قبل از آغاز سال جدید پرداخت خواهد شد و سه بسته دیگر هم در ماههای بهار سال ۹۹ به آنها پرداخت خواهد شد.
30	از ۲۰۰ هزار تومان تا ۶۰۰ هزار تومان هست که حالا تفصیل آن را سازمان برنامه و بودجه و وزارت رفاه برای مردم تبیین و بیان می‌کنند.
31	برای ۴ میلیون خانواری که معمولا در این ایام دچار مشکل بودند غیر از آن ۳ میلیونی که در شرایط زندگی سخت هستند، این ۴ میلیون هم که این شرایط، زندگی آنها را تحت تاثیر قرار داده بین یک میلیون تا دو میلیون وام دریافت خواهند کرد که این وام با یک بهره بسیار نازل و کمی هست.
32	آنها ۴درصد برای این وام پرداخت خواهند کرد، ۸ درصد دیگر را دولت به بانک‌ها پرداخت می‌کند، تضمینی نیاز نیست و به تدریج از یارانه‌ای که به آنها پرداخت می‌شود از آن یارانه کسر می‌شود.
33	تفصیل این را هم وزارت رفاه و سازمان برنامه و بودجه برای مردم تبیین می‌کنند.
34	البته در جلسه امروز موارد دیگری هم مورد بحث بود که اگر مورد نیاز قرار گرفت در جلسات بعد بررسی می شود.
35	می‌خواهم خدمت مردم عزیز و بزرگوارمان تصریح کنم که هم در زمینه پرداختی‌هایی که مردم در این سه ماه چه در بحث مالیات چه در بحث سهم بیمه و چه در مساله اقساط بانکی، مهلتی برای آنها قرار دادیم، برای کسب و کارهایی که دچار مشکل شدند و هم برای افرادی که در زندگی دچار سختی هستند یک یارانه ویژه‌ای را برای آخر ماه اسفند و همچنین سه ماه بهار در نظر گرفتیم و برای خانوارهایی هم که نیازمند بودند غیر از ۳میلیون، ۴میلیون دیگر آنها هم برای وام با بهره ۴درصد برای آنها مدنظر قرار دادیم که اینها مصوبات جلسه امروز بود که برخی از اینها فردا و برخی امروز اعلام می‌شود.
36	در پایان می‌خواهم خدمت مردم عزیز و بزرگوار تاکید کنم، درست است که این روزها، روزهای راحتی نیست و روزهای سختی است، مشاغل ما هم با سختی‌هایی توام مواجه اند ، مردم هم با سختی‌هایی زندگی‌شان توام است، اما مطمئن باشند نیازهای بهداشتی، درمانی آنها و همچنین ارزاق عمومی و نیازمندی‌های ضروری زندگی آنها تامین شده و در حد امکان هم دولت حمایت خود را نسبت به افرادی که الان اعلام کردم انجام خواهد داد.
37	امیدوارم مردم ما بتوانند با مراعات همه دستورالعمل‌های بهداشتی به زندگی معمولی خود در فعالیت‌های اقتصادی ادامه دهند.
38	خداوند هم در این روزهای پایان سال انشاءالله به مردم ما کمک خواهد کرد و از این مقطع سخت عبور خواهیم کرد.
39	ان شاءالله
