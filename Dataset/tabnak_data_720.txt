tabnak_data###استقبال اتحادیه عرب از توافق تبادل اسرا میان طرف‌های درگیر یمن###https://www.tabnak.ir/fa/news/959945/استقبال-اتحادیه-عرب-از-توافق-تبادل-اسرا-میان-طرف‌های-درگیر-یمن###[]###2020-02-18 13:26:00###۹۵۹۹۴۵###['اتحادیه عرب', 'یمن', 'انصارالله']
1@@@2
1	دبیرکل اتحادیه عرب از توافق دولت مستعفی یمن و جنبش انصارالله درباره تبادل اسرا استقبال کرد.
2	همزمان یک منبع اعلام کرد مرحله اول اجرای این توافقنامه شامل تبادل ۱۴۲۰ اسیر خواهد بود.
3	به گزارش ایسنا، به نوشته روزنامه فرامنطقه‌ای الشرق الاوسط، احمد ابوالغیط، دبیرکل اتحادیه عرب در دفتر دبیرخانه این اتحادیه در قاهره میزبان مارتین گریفیث، فرستاده سازمان ملل به یمن بود.
4	ابوالغیط در این دیدار به گریفیث بابت تلاش‌های موفقش در این مسیر که چند ماه ادامه داشتند و در سه دور مذاکرات انجام شدند، تبریک گفت و از حصول توافقی برای تبادل تعداد زیادی از اسرا میان دولت مستعفی یمن و نیروهای وابسته به جنبش انصارالله استقبال کرد.
5	یک منبع مسؤول در دبیرخانه اتحادیه عرب اظهار کرد: ابوالغیط ابراز امیدواری کرد این پیشرفت گامی در مسیر کاهش تنش‌های نظامی بوده و نقش موثری در افزایش فرصت‌های سازش مسالمت‌آمیز درگیری‌های یمن ایفا کند.
6	دبیرکل اتحادیه عرب تاکید کرد، این سازش در نهایت به نفع مردم یمن خواهد بود که در طول سال‌های گذشته ویرانی‌های جنگ و تلفات انسانی سنگین آن را تحمل کردند.
7	وی همچنین بر اهمیت این نکته که سازش باید امنیت همسایگان یمن را نیز تامین کند و ضامن استقلال و حاکمیت این کشور نیز باشد، تاکید کرد.
8	یک مسؤول دولت مستعفی یمن نیز فاش کرد، مرحله اول این توافقنامه شامل آزادی ۱۴۲۰ اسیر و زندانی خواهد بود.
9	دولت مستعفی یمن و جنبش انصارالله در امان به توافقنامه‌ای دست یافتند که گشایش جزئی در پرونده تبادل اسرا و بازداشتی‌ها ایجاد کرد.
10	گام تبادل اسرا پس از نشست‌های فرستاده سازمان ملل و کمیته بین‌المللی صلیب سرخ درباره نتایج سومین نشست کمیته تبادل اسرا و بازداشتی‌ها برداشته شد.
