sobhane2###nan###http://sobhanehonline.com/fa/news/204594/به-جزیره-دلفین-ها-سفر-کنید###گوناگون###2019-11-20 20:05:00###۲۰۴۵۹۴###['دلفین', 'خلیج فارس', 'اردیبهشت ماه']
21@@@22
1	اگر شما هم از آن دسته افرادی هستید که هر چند وقت یک‌بار دلتان می‌خواهد از فضای دودگرفته و آلوده شهرهای بزرگ فاصله بگیرید و به جایی بروید که از خیابان، ماشین و صدای بوق خبری نباشد، پیشنهاد ما در این فصل به شما سفر به هرمزگان و دیدن جزیره‌ای است که به "هنگام" معروف است.
2	جزیره‌ای که جاذبه‌های طبیعی منحصربه‌فردش باعث می‌شود نه تنها از تمام نقاط ایران گردشگر داشته باشد، بلکه توریست‌های خارجی هر سال این موقع‌ها که می‌شود به عشق دیدن دلفین‌ها به این جزیره پا می‌گذارند.
3	برای رفتن به جزیره هنگام ابتدا باید راهی بندرعباس شوید و از آنجا به قشم بروید و از اسکله شهید ذاکری سوار ماشین شوید تا به اسکله کندالو برسید.
4	در این اسکله قایق‌ها شما را به جزیره هنگام می‌رسانند.
5	جزیره هنگام نزدیک قشم است و با آن ۴۵ دقیقه فاصله دارد.
6	قایق‌سواری و تماشای ماهی‌هایی که نزدیک قایق می‌شوند و مرغان دریایی که برای شکار ماهی‌ها تا نزدیکی قایق‌تان پایین آمده‌اند، می‌تواند به اندازه کافی شما را سرگرم کند.
7	اگر هم با هواپیما بروید، فرودگاه قشم نزدیک اسکله کندالو است و تنها ۱۰ کیلومتر با آن فاصله دارد خیلی قبل‌ترها به هنگام هنجام و هنیام می‌گفتند.
8	این جزیره در فارسی باستان هنگاما بود و در ارمنی نیز به انگام شناخته می‌شد.
9	هنگام به معنی زمان و گاه هم هست.
10	شاید بی ارتباط نباشد، اگر بگوییم نام جزیره مترادف است با اینکه نباید لحظه‌ای را برای دیدنی‌های جزیره از دست داد!نخستین دیدنی این جزیره که از بدو ورود جذبتان می‌کند، همان سواحل زیبایش است.
11	طول نوار ساحلی هنگام، 50 کیلومتر است که در هر قدم، تصویری متفاوت از دریا را خوهید دید.
12	حساب ساحل نقره ای هنگام از همه سواحل ایران جداست به همین خاطر به عنوان موردی کاملا مجزا از سایر سواحل از آن نام برده می‌شود.
13	در این ساحل ذراتی از نوعی کانیِ براق به چشم می‌خورد که جلوه‌ای درخشان به ساحل داده‌اند.
14	در پی آسیب‌هایی که در چند سال گذشته به خاطر برداشتن خاک توسط گردشگران به این ساحل وارد آمده، محدودیت‌هایی برای ورود به آن وجود دارد.
15	اگر از تورهای گردشگری مستقر در جزیره قشم و بندر کندالو، استفاده کنید، می‌توانید سوار بر قایق از کنار این ساحل زیبا عبور کنید.
16	برای استفاده از این تورها، احتیاجی به پرداخت هزینه اضافی نیست؛ در واقع با خرید بلیط قایق کندالو هنگام، قایقرانان با مهربانی هر آنچه را که می‌توانند نشان‌تان می‌دهند تا گردشی خاطره‌انگیز را برایتان رقم بزنند.
17	اما شب‌های این ساحل هم جلوه‌ای دیگر دارد.
18	در زمان های خاصی از سال، شب‌ها ساحل جزیره هنگام چهره‌ای جادویی به خود می‌گیرد و آب در آن به رنگ آبی درخشان در می‌آید.
19	چنین پدیده‌ای که در سواحل مالدیو و کالیفرنیا و دیگر نقاط دنیا هم رخ می‌دهد، ناشی از فیتوپلانکتون‌های دریایی است.
20	این آبزیان ریز، وقتی در شرایط ناآرام قرار می‌گیرند از خود نور ساطع می‌کنند و باعث می‌شوند که موج‌ها و ماسه‌های ساحل نیز به شکلی درخشنده به نظر برسند.
21	با فرا رسیدن پاییز، آب‌های خلیج‌فارس مهمانان تازه‌ای را میزبانی می‌کند.
22	در اواسط این فصل، دلفین‌ها به نزدیکی هنگام می‌رسند و تا اواسط اردیبهشت در همین منطقه می‌مانند.
23	اگر از اسکله‌ کندالو به سمت هنگام حرکت کنید، می‌توانید دسته‌های دلفین را ببینید که در کنار هم با نظم خاصی شنا می‌کنند.
24	شاید بپرسید که چه زمانی باید در هنگام باشیم تا حتما این دلفین‌ها را ببینیم؟ حقیقت این است که هیچ‌کس نمی‌تواند بهترین زمان رفتن به جزیره هنگام را تعیین کند، اما یک قانون کلی هست که می‌گوید هر زمان که هوا خنک بوده و دریا هم صاف باشد، دلفین‌ها خودنمایی می‌کنند.
25	در نزدیکی روستای غیل که مابین هنگام قدیم و هنگام جدید قرار دارد، می‌توانید سنگ‌هایی را در هیبت دو انسان ببینید که به سنگ مادر و دختر معروفند.
26	مردم این روستا معتقدند که این سنگ‌ها مادر و دختری هستند که در زمان قدیم از دست زورگویان زمانشان فرار می‌کردند.
27	این مادر و دختر برای نجات از چنگ تعقیب‌کنندگانشان دست به دعا بلند کرده و از خدا طلب نجات می‌کنند.
28	بومیان عقیده دارند که خداوند آن‌ها را به سنگ تبدیل کرد و به این وسیله آن‌ها را نجات داد.
29	اما دیدن حیات‌وحش جزیره‌ هنگام نیز خالی از لطف نیست.
30	برای مثال در حوالی جزیره، جایی هست که به آکواریوم طبیعی خلیج‌فارس لقب گرفته.
31	در این محل می‌توانید ماهی‌های رنگارنگی را ببینید که در خلیج‌فارس شنا می‌کنند.
32	در این بخش از جزیره به دلیل وجود کلونی‌های مرجانی، آب شفافیت بالایی دارد و جانداران رنگارنگ دریایی به‌راحتی قابل ‌مشاهده هستند.
33	اگر کمی خرده ‌نان همراه‌تان داشته باشید و در آب بریزید حرکت ماهی‌ها را بهتر می‌بینید.
34	دیگر جانورانی که تنها در هنگام می‌توانید ببینیدشان عبارتند از: لاک‌پشت پوزه عقابی، جیبر که از انواع آهوی بومی شبه‌قاره هند و ایران است و خاردم مصری که نوعی خزنده از خانواده سوسمار است.
35	به دلیل موقعیت مهم جغرافیایی این جزیره، انگلیسی‌ها ‌به آن توجه بسیاری داشته‌اند و همان‌گونه که در اسناد و کتب تاریخی آمده در عصر قاجاریه با ساختن خانه‌ها و تأسیساتی نظیر انبار زغال، تلگراف‌خانه و غیره به این جزیره نفوذ کردند تا بتوانند بر مسیرکشتی‌رانی خلیج‌فارس نظارت کنند.
36	تأسیسات بندری انگلیسی‌ها همان چیزی است که از دوران سیاه استعمار در این جزیره برجای مانده و بازدید از آن تجربه خوبی است.
37	بازار هنگام هم از معدود بازارهایی است که هیچ اثری از مدرنیته در آن دیده نمی‌شود، شلوغی و ازدحام بازار شهرهای بزرگ را ندارد و خیالتان راحت باشد که قدم زدن در این بازار کلافه‌تان نمی‌کند.
38	همه چیز در این بازار رنگ‌وبوی سنتی دارد.
39	صنایع‌دستی، روغن‌های مختلف، ادویه‌های محلی و بسیاری کالاهای ریز و درشت دیگر را می‌توانید در این بازار بیابید.
40	گذشته از این، خاک این جزیره که به "گلک" معروف است با آن رنگ قرمزش هم خوراکی است و هم در صنعت سنگ‌های تزیینی از آن استفاده می‌شود.
41	مردم جنوب، برای تهیه نوعی غذای محلی که به نام «سوراغ» معروف است هم از این خاک استفاده می‌کنند.
42	در بازار زن‌هایی را می‌بینید که در حال پختن نان‌هایی محلی با سسی قرمزرنگ یا همان سوراغ با تخم‌مرغ هستند؛ چشیدن طعم این نان محلی را از دست ندهید.
43	هنگام سه روستای هنگام قدیم، هنگام نو یا جدید و غیل دارد که با راه شوسه به هم وصلند.
44	هنگام قدیم خالی از سکنه است و در روستای غیل تنها دو خانوار زندگی می‌کنند.
45	هنگام جدید روستایی ۷۵۰ نفره است و اگر می‌خواهید خانه بگیرید باید اینجا را انتخاب کنید.
46	در واقع برای بیشتری‌ها سفر به هنگام سفری یک روزه است، صبح به جزیره می‌آیند و عصر به قشم بازمی‌گردند؛ اما خیلی‌ها هم به عشق کمپ کردن به جزیره هنگام می‌روند تا یک شب را در جایی بکر و زیر آسمان پرستاره و ساحل پر از فیتوپلانگتونش سر کنند، در این صورت بهتر است به پاسگاه اطلاع بدهید که کجای جزیره ساکنید تا موقع گشت‌زنی بهتان سری بزنند و امنیتتان تامین شود.
47	با این اوصاف باید وسایل کمپ و پخت‌وپز همراه داشته باشید.
48	در هنگام، هم مغازه برای خرید وسایل هست و هم می‌شود به محلی‌ها غذا سفارش داد.
49	سمبوسه میگو و خرچنگ، برنج و ماهی و برنج و میگو (حواری میگو) از غذاهایی هستند که محلی‌ها می‌توانند برایتان آماده کنند.
