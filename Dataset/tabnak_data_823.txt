tabnak_data###تمهیدات وزارت بهداشت برای مقابله با کرونا###https://www.tabnak.ir/fa/news/961194/تمهیدات-وزارت-بهداشت-برای-مقابله-با-کرونا###['اجتماعی', 'اجتماعی']###2020-02-23 16:38:00###۹۶۱۱۹۴###['تمهیدات', 'وزارت بهداشت', 'مقابله', 'ویروس کرونا', 'کرونا در ایران', 'کروناویروس']
1
1	رئیس مرکز مدیریت بیماری‌های واگیر وزارت بهداشت از روند رو به افزایش شیوع کروناویروس در جهان خبر داد و گفت: وزارت بهداشت برای کنترل مرز‌ها تمهیدات ویژه ای دارد.
2	به گزارش میزان، محمدمهدی گویا در خصوص مباحث مطرح شده در جلسه برگزار شده در ستاد ویژه مدیریت پیشگیری از آلودگی با ویروس کرونا گفت: عمده بحث‌هایی که در این کمیته مطرح شد حول محور افزایش اطلاع‌رسانی به گروه‌های مختلف مردم بود.
3	وی با اشاره به این که تازه‌ترین آمار ابتلا به کروناویروس در کشور در این ستاد مطرح شد، خاطرنشان کرد: ارائه این گزارش و بررسی روزانه کار سختی است که خوشبختانه در حال انجام است تا متخصصان ابتلا یا عدم ابتلای افراد به کرونا ویروس را بررسی و اعلام کنند.
4	رئیس مرکز مدیریت بیماری‌های واگیر وزارت بهداشت با بیان اینکه میزان ابتلا به کرونا ویروس در سطح جهان با افزایش روبرو بوده است، گفت: ظرف دو روز گذشته چندین کشور در شرایط ویژه قرار گرفته‌اند به گونه‌ای که ظرف مدت کوتاهی شمار مبتلایان در کره جنوبی از ۲۰۰ نفر به ۶۰۰ نفر و شمار مبتلایان در ایتالیا از ۴ نفر به ۱۱۷ نفر افزایش یافته است.
5	از این رو به نظر می‌رسد سازمان بهداشت جهانی مجددا جلسه‌ای برای اتخاذ تصمیم جدید در خصوص مقابله با کروناویروس برگزار کند.
6	گویا همچنین به انجام مذاکره با کشور‌های همسایه اشاره و اظهارکرد: طبق این مذاکرات هماهنگی‌های لازم با کشور ترکیه برای چگونگی کنترل تردد مسافران به این کشور صورت گرفته است تا در ترددشان دچار مشکل نشوند.
7	در این راستا قرار شد تا مسافران ترکیه پیش از خروج از مرز‌ها معاینه شوند و گواهی سلامت اخذ کنند تا پس از ورود به آن کشور دچار مشکل نشوند.
8	وی در خاتمه گفت: با مطالعاتی که در استان قم صورت گرفت نیز سعی کردیم راه انتقال بیماری به سایر نقاط را ببندیم.
