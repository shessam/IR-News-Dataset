tabnak_data###بیانیه اتحادیه درباره ضرورت رفع تحریم‌ها علیه ایران / ارسال سامانه‌های دفاع موشکی آمریکا به عراق/ دیدار دو مقام اطلاعاتی جهان عرب با هدف مقابله با ترکیه/ برگزاری رزمایش مشترک نظامی آمریکا و امارات در خلیج فارس###https://www.tabnak.ir/fa/news/965057/بیانیه-اتحادیه-درباره-ضرورت-رفع-تحریم‌ها-علیه-ایران-ارسال-سامانه‌های-دفاع-موشکی-آمریکا-به-عراق-دیدار-دو-مقام-اطلاعاتی-جهان-عرب-با-هدف-مقابله-با-ترکیه-برگزاری-رزمایش-مشترک-نظامی-آمریکا-و-امارات-در-خلیج-فارس###['صفحه نخست', 'بین\u200cالملل']###2020-03-11 08:00:00###۹۶۵۰۵۷###['تحولات خاورمیانه', 'تحولات سوریه', 'تحولات عراق', 'تحولات یمن', 'ایران و آمریکا', 'برجام', 'اتحادیه اروپا', 'ترکیه', 'روسیه']
1@@@2
1	ارسال سامانه‌های دفاع موشکی آمریکا به عراق، دیدار دو مقام اطلاعاتی جهان عرب با هدف مقابله با ترکیه، برگزاری رزمایش مشترک نظامی آمریکا و امارات در خلیج فارس و واکنش وزارت خارجه ایران به ادعا‌های کرونایی عربستان، از جمله مهم‌ترین خبر‌ها و رویداد‌های مرتبط با خاورمیانه در ۲۴ ساعت گذشته بوده اند.
2	در این میان، باید به بیانیه اتحادیه درباره ضرورت رفع تحریم‌ها علیه ایران نیز اشاره کرد.
3	به گزارش «تابناک»؛ اتحادیه اروپا درباره گزارش آژانس بین‌المللی انرژی اتمی در خصوص اجرای تعهدات ایران ذیل قطعنامه ۲۲۳۱ شورای امنیت سازمان ملل متحد بیانیه‌ای صادر کرده است.
4	اتحادیه اروپا علی‌رغم اذعان به اینکه رفع تحریم‌های مرتبط هسته‌ای، یکی از بخش‌های ضروری تعهدات آمریکا و کشورهای غربی به ایران ذیل برجام است، از تهران خواسته گام‌هایی را که در واکنش به بدعهدی طرف‌های غربی برداشته به عقب برگرداند.
5	اتحادیه اروپا در بخش آغازین این بیانیه بر «تعهد راسخ» خود برای ادامه حمایت از «برنامه جامع اقدام مشترک» (برجام) تأکید کرده و گفته، مصمم است با جامعه بین‌المللی در جهت حفظ این توافق هسته‌ای همکاری کند.
6	در این بیانیه آمده است: «اتحادیه اروپا تعهد راسخ خود را برای ادامه حمایت از برنامه جامع اقدام مشترک ابراز داشته و مصمم است با جامعه بین‌المللی در جهت حفظ برجام، به عنوان یک دستاورد چندجانبه‌ی مهم و مورد تأیید قطعنامه ۲۲۳۱ شورای امنیت سازمان ملل متحد، همکاری کند.
7	»اتحادیه اروپا همچنین همانند موضع‌گیری‌های گذشته، از برجام به عنوان یکی از «عناصر کلیدیِ معماری منع اشاعه در جهان» یاد و تأکید کرده است: «هدف برجام ارائه اطمینان‌های ضروری به جامعه بین‌المللی درباره ماهیت صرفاً صلح‌آمیز برنامه هسته‌ای ایران است.
8	»بروکسل در یکی از بند‌های بیانیه خود در روز سه‌شنبه از «خروج آمریکا از برجام» و احیای تحریم‌ها «عمیقاً» ابراز تأسف کرده است: «اتحادیه اروپا عمیقاً از خروج ایالات متحده از برجام و بازاعمال تحریم‌ها متأسف است و از همه کشور‌ها می‌خواهد از انجام اقداماتی که مانع اجرای تعهدات برجامی می‌شوند، خودداری کنند.
9	»اتحادیه اروپا در ادامه تأکید کرده است: «در کنار اجرای تأییدشده تعهدات مرتبط هسته‌ای از سوی ایران، رفع تحریم‌های هسته‌ای یکی از بخش‌های ضروری این توافق است.
10	»بعد از خروج آمریکا از برجام در اردیبهشت‌ماه سال گذشته، اتحادیه اروپا وعده داد اثرات خروج آمریکا را جبران خواهد کرد.
11	اتحادیه اروپا از آن زمان نتوانسته به این وعده خود عمل کند.
12	ایران با توجه به ناتوانی آمریکا در عمل به وعده‌هایش از اردیبهشت‌ماه سال جاری در پننج گام برخی از تعهداتش در برجام را معلق کرده است.
13	علی‌رغم این، اتحادیه اروپا در بیانیه جدید مدعی شده، کامل به تعهداتش در برجام پایبند بوده است.
14	بند‌هایی دیگر از بیانیه به انتقاد از گام‌های ایران برای کاستن از تعهداتش ذیل برجام اختصاص یافته است.
15	در یکی از این بند‌ها آمده است: «اتحادیه اروپا بار‌ها نگرانی‌های روشن و جدی خود را از اقدام ایران در انباشت اورانیوم کم‌غنا، فراتر از محدوده‌های تعیین‌شده در برجام و بالاتر بودن سطح غنی‌سازی ایران نسبت به حد مشخص‌شده در این توافق ابراز کرده است.
16	»اتحادیه اروپا از ادامه غنی‌سازی در سایت فردو، افزایش ذخایر اورانیوم ایران، فعالیت‌های تحقق و توسعه و افزایش ذخایر آب سنگین ایران نیز ابراز نگرانی کرده است.
17	اتحادیه اروپا علی‌رغم ابراز نگرانی از اعلانیه ایران در پنجم ژانویه مبنی بر اینکه برنامه هسته‌ای ایران مشمول هیچ نوع محدودیت عملیاتی نخواهد بود، نوشته است: «ما متوجه شده‌ایم که آژانس بین‌المللی انرژی اتمی هیچ گونه تغییراتی را در اجرای تعهدات از سوی ایران در ارتباط با این اعلانیه یا در سطح همکاری تهران با فعالیت‌های راستی‌آزمایی و نظارتی آژانس شاهد نبوده است.
18	»بروکسل از گام‌های برجامی ایران به عنوان اقدامات «ناهمخوان» با این توافق یاد کرده و از تهران خواسته بدون تأخیر آن‌ها را به عقب برگرداند: «قویاً از ایران می‌خواهیم تمامی فعالیت‌هایی را که ناهمخوان با برجام هستند، به عقب برگردانده و بی‌درنگ به اجرای کامل تعهداتش برگردد.
19	»در ادامه آمده است: «تمامی اعضای اتحادیه اروپا از تلاش‌های شرکای برجام در بررسی این مسائل در چارچوب برجام، من‌ جمله از طریق "مکانیسم حل اختلاف" که فرانسه، آلمان و انگلیس آن را کلید زده‌اند، حمایت می‌کنند.
20	»ژنرال «کنت فرانکلین مکنزی» فرمانده ستاد نیرو‌های آمریکایی در غرب آسیا (سنتکام) روز سه‌شنبه اعلام کرد، کشورش در صدد است برای دفاع از نظامیان آمریکایی مستقر در عراق به این کشور سامانه‌های دفاع موشکی اعزام کند.
21	ژنرال مکنزی که در نشست استماع کنگره آمریکا صحبت می‌کرد، با اعلام این مطلب افزود: «کار ما در آنجا اصلاً آسان نیست.
22	ایران بسیار سرسخت است و با وجود مخالفت‌های خارجی همچنان دارد زرادخانه موشک‌های بالستیک خود را توسعه می‌دهد.
23	»این نظامی بلندپایه آمریکایی افزود: «هدف ما از آرایش نیروهایمان در منطقه این است که یک بازدارندگی پایدار در برابر ایران ایجاد کرده و بتوانیم تهدید‌های آینده ایران را مهار کنیم.
24	»فرمانده سنتکام در ادامه گفت: «ما با شرکای خود در منطقه برای دفاع از منافع مشترکمان همکاری می‌کنیم و می‌دانیم که در کنار هم قوی‌تر هستیم.
25	»مقامات آمریکایی بارها ایران را به بی‌ثبات کردن منطقه متهم و به همین بهانه کشورهای منطقه را به پذیرش استقرار نیروها و تجهیزات نظامی آمریکا وادار کرده‌اند.
26	این در حالی است که آمریکا به‌ویژه در ماه‌های اخیر با اقدامات خود موجب بروز درگیری‌های جدید در منطقه شده است.
27	روزنامه الوطن سوریه از سفر عباس کامل رئیس دستگاه اطلاعاتی مصر به دمشق در دوم ماه مارس جاری پرده برداشت و اینکه با مسئولان سوری دیدار کرده است؛ این دیدار محرمانه بوده است.
28	این در حالی است که رأی الیوم چندی قبل از سفر رئیس دستگاه اطلاعاتی مصر به سوریه خبر داده بود و اینکه وی با علی مملوک همتای سوری خود دیدار و گفت‌وگو کرده است.
29	در دیدار طرفین، ماجراجویی ترکیه در شمال سوریه بحث و گفت‌وگو شده است و اینکه مصر به اعزام تروریست‌های مورد حمایت ترکیه از ادلب به لیبی اهتمام خاصی دارد و این پرونده‌ای مهم برای قاهره است.
30	قاهره به دنبال هماهنگی امنیتی با دستگاه‌های اطلاعاتی جهان عرب برای مقابله با ترکیه در جهان عرب است، حال آن که گزارش‌های واصله از شمال سوریه، حاکی است که آنکارا شماری دیگری از تروریست‌های مورد حمایت خود را به لیبی اعزام کرده است.
31	منابع آگاه اعلام کردند، گروه جدید از تروریست‌های وابسته به گروه موسوم به لواء معتصم هستند.
32	تاکنون بیش از ۵۰۰۰ تروریست وابسته به ترکیه پس از آموزش به دست نیروهای ترکیه عازم لیبی شده و بسیاری از آنها نیز در نبرد اطراف طرابلس در غرب لیبی به هلاکت رسیده اند و برخی دیگر نیز از راه دریا به ایتالیا گریخته اند.
33	تحلیلگران بر این باورند که نزدیک شدن دمشق به مصر و نیز سوریه به لیبی، موجبات نگرانی اردوغان را فراهم می کند زیرا موجب تغییرات ریشه ها در ائتلاف بندی های سیاسی و نظامی در کل خاورمیانه خواهد شد و یکی از مهمترین ثمره های آن، خفه کردن ترکیه و انزوای منطقه ای آن به ویژه در حوزه دریای مدیترانه خواهد بود.
34	نظامیان اماراتی و آمریکایی با هدف آنچه «افزایش توان امنیتی در خلیج فارس» عنوان شده، اقدام به برگزاری مانور نظامی مشترک کردند و این مانور نظامی در حال حاضر در جریان است.
35	گفته شده این مانور نظامی در خلیج فارس و همچنین ابوظبی برگزار می‌شود.
36	مانور نظامی مشترک آمریکا و امارات قرار است، دو هفته به طول بینجامد و طرفین آن گونه که گفته‌اند، توانایی‌های خود را در برابر نیروهای مخالف تقویت خواهند کرد.
37	این مانور دوره‌ای دو بار در سال برگزار می‌شود و در حال حاضر مانور فعلی هفتمین دور از مانور نظامی مشترک واشنگتن و ابوظبی به شمار می‌رود.
38	سید عباس موسوی، سخنگوی وزارت امور خارجه کشورمان در پاسخ به سوال خبرنگار اسپوتنیک در خصوص ادعای عربستان نسبت به عدم درج مهر ورود در گذرنامه های اتباع سعودی اظهار داشت: وزارت امور خارجه قبلا در این خصوص توضیح داده است و ما از طرح دوباره این مطلب کاملا ساده از سوی سعودی ها تعجب می کنیم.
39	ما قبلا نیز گفتیم مقررات صدور روادید الکترونیک جمهوری اسلامی ایران برای اتباع همه کشورها به غیر از دارندگان گذرنامه های انگلیسی، آمریکایی و کانادایی یکسان بوده و مطابق نظام روادید بسیاری از کشورهای پیشرفته، از الصاق برچسب و درج مهر ورود و خروج خودداری می شود.
40	موسوی گفت: این موضوع ارتباطی با اتباع خاصی و یا کرونا نداشته و به عربستان سعودی توصیه می کنیم از سیاسی کردن بیماری کرونا و فرافکنی در این زمینه اجتناب ورزد.
