roozno_data###ربیعی: مهم‌ترین داروی ضد کرونا، اعتماد است/ این ویروس سرکش را شکست می دهیم###http://roozno.com//fa/news/415451/ربیعی-مهم‌ترین-داروی-ضد-کرونا-اعتماد-است-این-ویروس-سرکش-را-شکست-می-دهیم###[]###2020-02-25 16:54:00###۴۱۵۴۵۱###['ربیعی', 'اعتماد']
1
1	سخنگوی دولت گفت: مهم ترین داروی ضد کرونا اعتماد داشتن است؛ اعتماد به هم، نظام پزشکی و نظام تولید مهم ترین موضوع است.
2	به گزارش روز نو :«علی ربیعی» عصر سه‌شنبه در خاتمه نشستی که با حضور تولیدکنندگان اقلام بهداشتی و درمانی از جمله ماسک و مواد ضدعفونی کننده در محل وزارت صنعت، معدن و تجارت برگزار شد، افزود: کرونا یک مساله جهانی است و فقط مساله ایران نیست، این ویروس منطقه و جغرافیا نمی شناسد.
3	وی بیان داشت: امروز کرونا به یک مساله اجتماعی تبدیل شده است، بر روی اقتصاد کشور نیز تأثیرگذار شده، اما مهمترین موضوع برای غلبه بر این مشکل، همدلی و در کنار هم بودن، ایجاد آرامش و اطمینان دادن به مردم است.
4	این مقام مسوول گفت: اقدامات جدی و سختگیرانه، اما اطمینان بخش و حل کننده‌ای در خصوص کرونا اتخاد شده و ایجاد آرامش در جامعه را دنبال می‌کنیم.
5	ربیعی تاکید کرد: با آرامش، اعتماد به یکدیگر، اعتماد به دولت و اعتماد به نظام بهداشتی می‌توان از این مساله نیز عبور کرد.
6	وی یادآور شد: رفتار مصرف‌کنندگان در روزهای گذشته موجب مصرف بیش از اندازه و تقاضای کاذب برای برخی اقلام شد؛ همچنین سوداگری و سو استفاده برخی در جامعه مشکلاتی را به وجود آورده است.
7	سخنگوی دولت خاطر نشان کرد: اکنون مواد شوینده با سه برابر نیاز کشور امکان تولید دارد و تلاش حداکثری همه تولیدکنندگان، در راستای رفع نیاز داخل و حتی صادرات است.
8	وی گفت: اکنون جلوی بخش صادرات مواد و اقلام مورد نیاز جامعه گرفته شده است و برخی شرکت‌ها متعهد شده‌اند تا ۷۲ ساعت آینده در موضوع ضدعفونی کننده‌ها بازار را اشباع کنند.
9	وی با اشاره به اقدامات دولت، به ارائه مجوزهای ۲۴ ساعته در تغییر خطوط تولید و تغییر مجوزها و پاسخگویی شبانه‌روزی وزارت صنعت اشاره کرد و گفت: در برخی قسمت‌های زنجیره تولید و همچنین قیمت ها، مسائل بانکی، ارزی و گمرکی مشکلاتی وجود دارد.
10	ربیعی تأکید کرد: هیچ افزایش قیمتی در ضد عفونی کننده‌ها و ماسک وجود نخواهد داشت و حتی یکی از شرکت‌ها به صورت داوطلبان توزیع رایگان ماسک را تعهد کرده است و حداقل در چند ماه آینده هیچ افزایش قیمتی در این حوزه نخواهیم داشت.
11	وی بر توزیع مناسب اقلام برای مقابله با سوداگری تاکید کرد تا کاسبان کرونا را نا امید کرده و از نگرانی مردم بکاهیم.
12	این مقام مسوول از تولید سه شیفت برخی کارخانجات و وجود اضافه ظرفیت تولید به عنوان خبرهای خوش در این حوزه یاد کرد و گفت: ارز دولتی برای سال آینده برای بخش دارو و تجهیزات پزشکی در نظر گرفته شده است.
13	وی همچنین بر لزوم پرداخت بدهی‌های واحدهای تولیدکننده تاکید و خاطرنشان کرد: پنج هزار میلیارد تومان برای پرداخت بدهی های این حوزه از سوی سازمان تامین اجتماعی تقبل شده است.
14	ربیعی بیان داشت: مواد اولیه تولید لباس و ماسک با استانداردهای بالا در کشور وجود دارد.
15	وی از مردم درخواست کرد تا همه با هم در شرایط بحران فداکاری داشته، در رفتار مصرفی خود توجه داشته باشند و بازار را با تقاضای کاذب دچار التهاب نکنند.
16	در ادامه، رضا رحمانی وزیر صنعت، معدن و تجارت نیز افزود: بررسی‌ها نشان داده در مناطقی همچون اصفهان و جنوب کشور که کمترین آمار مبتلایان به کرونا را داشته، تقاضا برای ماسک و سایر اقلام بیشتر شده و نشان می دهد این موضوع بیشتر یک موضوع روانی است؛ هر چند از شب گذشته این روند کاهشی شده است.
17	وی گفت: برای تولید واحدها مشکل خاصی وجود ندارد و تسهیل امور جاری مصرف‌کنندگان و رفع مشکلات روزمره واحدهای تولیدی را دنبال می کنیم.
