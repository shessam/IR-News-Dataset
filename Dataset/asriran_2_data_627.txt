asriran_2_data###انتقام نظامی جای خود، این‌طور هم می‌شود انتقام گرفت###https://www.asriran.com/fa/news/707493/انتقام-نظامی-جای-خود-این‌طور-هم-می‌شود-انتقام-گرفت###['سیاسی']###2020-01-07 10:26:00###۷۰۷۴۹۳###['آمریکا', 'ایران', 'سلیمانی', 'انتقام']
29@@@30
1	این روزها صحبت از انتقام بزرگ است؛ انتقام ترور سردار قاسم سلیمانی از آمریکا.
2	اینکه کیفیت این انتقام چگونه خواهد بود به سران کشور مربوط است و آن‌ها بهتر می‌دانند چگونه این وعده را عملیاتی کنند.
3	در کنار انتقام نظامی که درباره چگونگی و کیفیت و کمیت و زمان آن، مسوولان با تدبیر کشور تصمیم گیری خواهند کرد چقدر خوب می‌شد از یک شیوه خاص برای گرفتن انتقام از آمریکا استفاده کرد.
4	شیوه‌ای که در آن مسؤولان کشور باید آستین‌ بالا بزنند و مشکلات کشور را حل کنند.
5	مردمی که در اهواز، مشهد، تهران، قم و کرمان به استقبال پیکر شهید رفتند و او را روی دست‌های‌شان تشییع کردند، مشکلات شدید اقتصادی دارند.
6	آنها با همه دردهای‌شان به خیابان آمدند و قدرشناسی خود را از تلاش‌های سردار برای حفظ امنیت ایران نشان دادند.
7	می‌شود با بهبود وضعیت مردم ایران از آمریکا انتقام گرفت.
8	آمریکا پایش را روی گلوی اقتصاد ایران گذاشته است و به خود می‌بالد که توانسته است وضعیت اقتصادی ایران را خراب کند.
9	می‌شود با ثبات اقتصادی از آمریکا انتقام گرفت.
10	مردم از اینکه هر روز یا یک قیمت و یک تصمیم جدید روبرو می‌شوند خسته شده‌اند.
11	آنها از اینکه نمی‌توانند برای فردای خود برنامه ریزی کنند دلسرد شده‌اند.
12	حال و هوای زندگی مردم آلوده است.
13	آلوده تر از آلوده ترین هوای برخی شهرهای کشور.
14	می‌شود با تولید خودروهای خوب از آمریکا انتقام گرفت.
15	واقعا اگر قرار است خودرو تولید کنیم، بهتر است خودروی باکیفیت بسازیم و با خودروهای بی کیفیت، آنها را مسخره نکنیم.
16	برخی از مردم تمام سرمایه خود را تبدیل به خودرویی می‌کنند که در ضعیف‌ترین کشورهای جهان هم مورد استفاده قرار نمی‌گیرند.
17	مردم در سال 2020خودروهایی را ثبت نام می‌کنند که متعلق به دهه 90 میلادی برخی کشورهاست.
18	می‌شود با بانکداری غیر ربوی از آمریکا انتقام گرفت.
19	حتما تجربه گرفتن وام از بانک‌ها را دارید.
20	برخی بانک ها روی ربا خورهای حرفه‌ای را هم سفید کرده‌اند.
21	مردم برای حل یک مشکل از زندگی خود وام می‌گیرند اما مجبور هستند اصل وام و سود آن را به بانک برگردانند.
22	می‌شود با ایجاد اشتغال از آمریکا انتقام گرفت.
23	یکی از مهم‌ترین مشکلات کشور مسئله بیکاری جوانان و بیکار شدن کار دارهاست.
24	بیکاری نه تنها مشکلات اقتصادی به بار می‌آورد، زمینه ساز مهم‌ترین مشکلات اجتماعی و فرهنگی است.
25	تعطیلی تولیدی‌هایی که زمینه ساز اشتغال بودند یک مشکل اساسی است.
26	واقعا می‌شود با حمایت از تولید چرخ‌های در گل مانده اقتصاد را چرخاند.
27	مردم اهواز که خیابان‌های شهر را سیاه کرده بوند، نه روی زمین حال خوبی دارند نه در هوا.
28	متاسفانه مردم از بیکاری و مشکلات اجتماعی رنج می‌برند با این حال به صحنه آمدند و سردار شهیدشان را بدرقه کردند.
29	انتقام نظامی جای خود؛ می‌شود با خوب کردن حال مردم هم از آمریکا انتقام گرفت.
30	با کمی تدبیر و مدیریت می‌شود وضعیت اقتصاد ایران را به وضعیت مطلوب رساند.
