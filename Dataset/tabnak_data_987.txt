tabnak_data###محرومیت سنگین برای شکستن لوله آزمایش دوپینگ###https://www.tabnak.ir/fa/news/962519/محرومیت-سنگین-برای-شکستن-لوله-آزمایش-دوپینگ###['ورزشی', 'ورزشی']###2020-02-29 13:27:00###۹۶۲۵۱۹###['تست دوپینگ', 'شناگر چینی', 'سون یانگ', 'تابناک ورزشی', 'شنا', 'المپیک']
4
1	شناگر مطرح چینی به دلیل از بین بردن نمونه آزمایش دوپینگ خود با محرومیت سنگین ۸ ساله مواجه شد.
2	به گزارش تابناک ورزشی، در روز‌هایی که ورزشکاران چینی به دلیل شیوع ویروس کرونا در این کشور نمی‌توانند درهیچ رویداد بین المللی شرکت کنند، شناگر مطرح چینی با حکم دادگاه CAS به مدت ۸ سال از حضور در مسابقات محروم شد تا تقریبا عمر قهرمانی اش به پایان برسد.
3	سون یانگ، شناگر سرشناس چینی که چندین عنوان مهم بین المللی را در کارنامه دارد به دلیل نادیده گرفتن قوانین ضد دوپینگ و از بین بردن نمونه آزمایشی که سپتامبر ۲۰۱۸ به طور سرزده از وی گرفته شده بود، از سوی دادگاه حکمیت ورزش به مدت هشت سال محروم شده است.
4	دادگاه حکمیت ورزش روز جمعه با انتشار بیانیه‌ای اعلام کرد که سون یانگ از تاریخ اعلام حکم به مدت هشت سال از شرکت در کلیه رقابت‌های این رشته ورزشی محروم شده است.
5	طبق گزارش‌هایی که در رسانه‌های معتبر جهان منتشر شده، سون یانگ نمونه آزمایش خود را از بین برده است.
6	او در ماه فوریه ۲۰۱۹ لوله محتوی آزمایش دوپینگ خود را شکست و همچنین به ماموران آژانش جهانی ضددوپینگ در خانه‌اش در شهر شیانگ چین توهین کرد.
7	فدراسیون جهانی شنا پس از این اقدام‌ها از سوی سون یانگ فقط به توبیخ او اکتفا کرد.
8	آژانس جهانی ضددوپینگ نیز پرونده این شناگر چینی را به دادگاه حکمیت ورزش ارجاع داد.
9	رای فدراسیون بین المللی شنا مبنی بر تبرئه سون یانگ به وی امکان داد تا وی بتواند سال گذشته در مسابقات قهرمانی جهان در گوانگجو شرکت کند.
10	با این حال به گفته دبیر کل دادگاه حکمیت ورزش، عناوینی که سون یانگ پس از آزمایش جنجالی سال ۲۰۱۸ به آن دست یافته به خصوص مدال‌های طلای ۲۰۰ و ۴۰۰ متر شنای آزاد در گوانگجو کره جنوبی در سال ۲۰۱۹ به سبب قانون عطف به ماسبق از وی پس گرفته نخواهد شد.
11	این شناگر مطرح چینی که یکی از قهرمانان صاحبنام ورزش پرجمعیت‌ترین کشور جهان به شمار می‌رود، ۳ قهرمانی المپیک و ۱۱ طلای جهان در کارنامه خود دارد، اما حالا با حکمی که علیه او صادر شده، در ۲۸ سالگی نه تنها المپیک توکیو بلکه المپیک بعدی را هم از دست خواهد داد.
12	البته حالا هم سون یانگ این فرصت را دارد تا برای دفاع از حق خود تا چند روز دیگر به دادگاه فدرال سوییس متوسل شود و برای کاهش محرومیت خود تلاش کند.
