asriran_2_data###استراماچونی، کونته لیگ ایران می‌شود؟###https://www.asriran.com/fa/news/700285/استراماچونی-کونته-لیگ-ایران-می‌شود###['ورزشی']###2019-11-26 09:01:00###۷۰۰۲۸۵###['استراماچونی', 'استراماچونی']
12@@@13
1	دقایقی طول کشید که بازیکنان استقلال به بازی روی چمن مصنوعی ورزشگاه وطنی عادت کنند، با این حال توانستند از قائمشهر با سه امتیاز برگردند و یک پله دیگر به صدر جدول نزدیک شوند.
2	به گزارش آی اسپورت، تیمی که در هفته چهارم تا رده پانزدهم سقوط کرده بود و هوادارانش کابوس یک فصل تلخ دیگر را می‌دیدند، حالا در رده سوم است و هر نتیجه‌ای غیر از برد آنها را راضی نمی‌کند.
3	این هشتمین برد متوالی تیم استراماچونی در تمام مسابقات است که فاصله ناکامی و اوج را با سرعتی حیرت‌آور طی کرد و اگر بتواند این روند را حفظ کند، چیزی جز قهرمانی لیگ در انتظارش نخواهد بود.
4	استراماچونی کارش در استقلال را با تیمی شروع کرد که در نقل و انتقالاتی پرحاشیه کامل بسته نشده بود و در خلال آزمون و خطاهای چند هفته اول امتیازات زیادی از دست داد.
5	او چاره را در تغییر سیستم تیمش دید و از دربی (هفته سوم) به آرایش ۲۵۳ روی آورد.
6	استقلال با چیدمان جدید تعادل بهتری در دفاع و حمله داشت، فرصت‌های کمی به حریف می‌داد و موقعیت‌های بهتری می‌ساخت.
7	هرچند استقلال در دو بازی اول با این روش برنده نشد (مقابل پرسپولیس و ذوب‌آهن)، ولی نشانه‌های تحول آشکار بود.
8	تیم استراماچونی از هفته پنجم روی دور افتاد و توانست با شش برد متوالی به دو امتیازی صدر جدول برسد.
9	آبی‌ها در این مسیر به بردهای پرگلی مقابل سایپا و صنعت نفت آبادان و سه برد خارج از خانه از جمله پیروزی مهم ۲۴ مقابل تراکتور در تبریز رسیدند.
10	روندی که این مربی ایتالیایی در استقلال در پیش گرفته را می‌توان با فصل درخشانی که هموطنش، کونته در لیگ برتر انگلیس داشت مقایسه کرد.
11	سرمربی فعلی اینتر پس از موفقیت با یوونتوس در ایتالیا، سیستم ۲۵۳ مورد علاقه‌اش را در چلسی هم پیاده کرد.
12	این روش جدید برای تیم‌های انگلیسی نامأنوس بود و آنها را کاملاً غافلگیر کرد، به طوری که چلسی توانست در لیگ برتر به ۱۳ برد متوالی برسد و فاصله نسبتاً زیادی با مدعیان قهرمانی از جمله منچسترسیتی گواردیولا، تاتنهام پوچتینو، لیورپول کلوپ و آرسنال ونگر به وجود آورد.
13	در نهایت چلسی موفق شد دو هفته مانده به پایان فصل قهرمانی را قطعی کند.
14	حالا استقلالی‌ها آرزو می‌کنند موفقیت استراماچونی مثل کونته مستمر باشد و بتواند تیم را تا پایان مسیر در اوج حفظ کند.
15	نساجی و چمن عضدی مانع سختی بود که استقلال پشت سر گذاشت، ولی ایستگاه‌های سخت‌تری برای این تیم در پیش است که با بازی دور از خانه شنبه مقابل سپاهان شروع می‌شود.
16	استقلال در دی و بهمن هم برنامه فشرده‌ای دارد و باید در لیگ برتر، لیگ قهرمانان (دو بازی پلی‌آف) و جام حذفی به میدان برود.
17	کار برای استراماچونی آسان نیست، به‌خصوص اینکه پس از بازی با نساجی تأکید کرد که دستش روی نیمکت چندان پر نیست، با این حال نشانه‌های تحول استقلال کاملاً امیدوارکننده است و پیش‌بینی می‌شود دورنمای روشنی در انتظار این تیم باشد.
