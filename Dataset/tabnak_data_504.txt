tabnak_data###FATF در استانه انتخابات، فشار تندی بر ایران وارد نکند###https://www.tabnak.ir/fa/news/957594/fatf-در-استانه-انتخابات-فشار-تندی-بر-ایران-وارد-نکند###[]###2020-02-08 12:26:00###۹۵۷۵۹۴###['وضعیت بغرنج', 'ایران', 'پذیرش FATF', 'انتخابات مجلس']
28@@@29
1	اندیشکده "شورای آتلانتیک" در مقاله ای تحلیلی درباره وضعیت بغرنج ایران در رابطه با پذیرش اف ای تی اف و لزوم درک این موضوع از سوی اروپایی ها و آن گروه می نویسد:"در اکتبر ۲۰۱۹ میلادی گروه ویژه اقدام مالی (در پولشویی) یا به اختصار "اف ای تی اف" به ایران درباره لزوم پذیرش شرایط و ضوابط آن گروه اولتیماتوم داد و از ایران برای چندمین بار خواست تا قوانین اقتصادی و مالی خود را با ضوابط آن گروه منطبق سازد.
2	به گزارش «تابناک»؛ ایران به دلیل داشتن مشکلاتی با کنوانسیون پالرمو و کنوانسیون های مرتبط با اقدامات مالی تامین کننده تروریسم طبق معیارهای اف ای تی اف نتوانست تمام شرایط آن را بپذیرد.
3	قرار است در نشست پیش روی آن گروه در تاریخ ۱۶ فوریه وضعیت ایران بررسی شود که احتمالا اعضا به تدابیر اقدامات سخت گیرانه علیه تهران رای خواهند داد‌.
4	افرادی چون حسن روحانی رییس جمهوری ایران و اعضای دولت او از جمله محمود واعظی معاون رییس جمهوری، لیلا جنیدی معاون رییس جمهوری در امور حقوقی و فرهاد دژپسند وزیر اقتصاد کابینه به همراه عبدالناصر همتی رییس بانک مرکزی همگی خواستار امضای مفاد اف ای تی اف از جمله کنوانسیون پالرمو هستند‌.
5	آنان دائما هشدار می دهند که در صورت عدم پذیرش شروط اف ای تی اف اقتصاد ایران ایزوله می شود و ایران در سطح بین المللی از نظر مالی، بانکی و اقتصادی منزوی خواهد شد.
6	اعضای انجمن های بازرگانی و مالی ایران نیز با کابینه روحانی همصدا هستند و در این باره ابراز نگرانی کرده اند از جمله پدرام سلطانی معاون رییس اتاق بازرگانی ایران که گفته حتی بانک های روسیه و چین نیز در صورت عدم پذیرش مفاد اف ای تی اف از سوی ایران به سختی حاضر و قادر به مقاومت در برابر فشارهای مرتبط با لزوم قطع روابط مالی و بانکی با ایران خواهند بود.
7	این پیام ها از طریق مصاحبه های تلویزیونی و مطبوعاتی و از طریق رسانه های اجتماعی توسط روزنامه‌ نگاران تقویت شده و منتشر می شوند.
8	‌ لابی بخش خصوصی اقتصاد ایران به این اجماع رسیده که اجرای برنامه گروه ویژه اقدام‌ مالی هماهنگ و منطبق با منافع ملی ایران است.
9	آنان امیدوار بودند که پس کسب حمایت مقام عالی رهبری ایران و تصویب این مصوبه در مجمع تشخیص مصلحت نظام روند پیوستن ایران به اف ای تی اف نهایی شود.
10	با این وجود، حمله هوایی غیر منتظره امریکا علیه ژنرال "قاسم سلیمانی" فرمانده سپاه قدس، ایران و امریکا را به آستانه وقوع یک جنگ کشاند.
11	این رویداد و پیامدهای پس از آن توجه سیاستگذاران ایران را از پرونده اف ای تی اف دور کرد‌.
12	در نتیجه، به نظر می رسد پیشرفتی دست کم در کوتاه مدت در زمینه این پرونده مالی مهم حاصل نخواهد شد نه صرفا به دلیل حواشی سیاسی پیرامون این مصوبه بلکه به دلیل آن که به طور گسترده در ایران این تصور ایجاد شده که پذیرش مفاد اف ای تی اف باعث تمدید و گسترش کارزار فشار حداکثری ترامپ علیه ایران خواهد شد".
13	به گزارش روزنو؛ این اندیشکده در ادامه می نویسد:" با این حال، سیاستگذاران اقتصادی ایران و مجریان طرح های اقتصادی بر لزوم تعهد به اصلاحات و بهبود و ارتقای وضعیت پاسخگویی و شفافیت در نظام مالی ایران تاکید دارند.
14	روحانی در تاریخ ۲۷ ژانویه در اظهاراتی انتقادی گفت که مصوبه توسط دولت و نمایندگان مجلس مورد تایید قرار گرفته و نمی توان اجرای آن را معطل گذاشت.
15	او گفته بود که در صورت عدم پیوستن به اف ای تی اف روابط ایران با بانک های بین المللی دچار خدشه خواهد شد.
16	واقعیت آن است که اقدام متقابل علیه ایران مسیر اصلاحات مالی و اقتصادی را در ایران مسدود خواهد ساخت.
17	اروپایی ها باید گروه ویژه اقدام مالی را تشویق کنند که به ایران زمان بیش تری ارایه دهد".
18	"شورای آتلانتیک" در ادامه به دلایل ذیل برای لزوم اتخاذ چنین تصمیمی از سوی اروپایی ها به منظور متقاعد کردن اف ای تی اف در عدم اتخاذ موضع شدید علیه ایران پرداخته است:نخست آن که ایران نمی تواند زمانی که با تنش های نظامی فزاینده با امریکا مواجه است تصمیمی سریع دریاره موضوعی چالش برانگیز چون پیوستن به اف ای تی اف را اتخاذ کند.
19	این امری منطقی که موجه است.
20	اف ای تی اف پیش تر نشان داده که شرایط کشورهایی که با بی ثباتی و ناامنی مواجه هستند را درک می کند.
21	برای مثال، سوریه و عراق به مدت ۱۰ و ۷ سال در لیست خاکستری باقی ماندند.
22	افغانستان پس از ۵ سال در نهایت از لیست خاکستری خارج شد.
23	ایران در سال ۲۰۱۸ میلادی، پیشرفت قابل ملاحظه ای در زمینه اصلاحات اقتصادی انجام داد حتی زمانی که جنگ اقتصادی ترامپ علیه ایران در حال پیش روی بود.
24	قابل درک است که اف ای تی اف خواستار استفاده از زمان برای اعمال فشار بر ایران به منظور پیوستن به ضوابط آن گروه است.
25	با این حال، حمله هوایی علیه ژنرال ایرانی و رویدادهای خارج از کنترل سبب می شود تا ایران نتواند در کوتاه مدت در این باره تصمیم گیری کند.
26	نکته دوم آن که در صورت اقدام اف ای تی اف علیه ایران این موضوع بر فعالیت شرکت ها و فعالان اقتصادی اروپایی در ایران از جمله شرکت های فعال اروپایی در زمینه اقدامات بشر دوستانه چون تجارت غذا و دارو در ایران تاثیر منفی خواهد گذاشت.
27	کاهش تجارت اروپایی ها با ایران سبب محدود شدن اهرم های اروپا در تلاش برای تنش زدایی می شود و در مقابل سبب می شود ایران با اتخاذ سیاست تنش زا به انزوای گسترده تری کشانده شود.
28	سوم آن که ایران به زودی انتخابات مجلس را برگزار خواهد کرد که انتظار می رود به نفع تندروها تمام شود.
29	در صورت فشار اف ای تی اف بر ایران مجلس بعدی راه هرگونه شفافیت مالی ایران را مسدود خواهد کرد.
30	چهارم آن که اقدام مقابله جویانه اف ای تی اف علیه ایران با اجرای مفاد اینستکس تداخل خواهد داشت چرا که بر عملکرد بانک ها و ابتکارعمل های اروپایی تاثیر منفی خواهد گذاشت.
31	مشارکت فنی درباره اصلاحات اف ای تی اف اصلی اساسی در گفتگو میان اروپا و تصمیم گیرندگان تکنوکرات در درون ساختار و نظام ایران از جمله بانک مرکزی، رییس جمهوری و بدنه بخش خصوصی است.
32	آنان گروه مشابهی هستند که در اجرای اینستکس و پروژه های مشاوره فنی اروپایی و پروژه های توسعه عمرانی نیز مشارکت دارند‌.
33	آینده روابط ایران و اروپا بستگی زیادی به حفظ روابط ذکر شده تجاری و مالی دارد‌ در صورت اقدام شدید اف ای تی اف علیه ایران، موضع تکنوکرات های ایرانی برای تصمیم گیری و توانایی اروپایی ها برای مصالحه سیاسی و اقتصادی با ایران تضعیف خواهند شد.
34	همزمان با تلاش دولت ترامپ برای بهره برداری سیاسی از موضوع اف ای تی اف، اتحادیه اروپا باید ایران را ترغیب به شفافیت مالی بیش تر و پیوستن به نظام مالی بین المللی کند.
