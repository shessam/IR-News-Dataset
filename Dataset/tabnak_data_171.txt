tabnak_data###عمران خان: اگر هند مذاکره را نپذیرد ابایی از جنگ نداریم###https://www.tabnak.ir/fa/news/954264/عمران-خان-اگر-هند-مذاکره-را-نپذیرد-ابایی-از-جنگ-نداریم###['صفحه نخست', 'بین\u200cالملل']###2020-01-25 10:34:00###۹۵۴۲۶۴###['عمران خان', 'نخست وزیر پاکستان', 'هند', 'مذاکره', 'جنگ']
1
1	نخست وزیر پاکستان بار دیگر ضمن یادآوری تصمیات شورای امنیت سازمان ملل در خصوص کشمیر به هند تاکید کرد: عدم توجه سران دهلی نو می‌تواند منجر به جنگ میان دو کشور شود.
2	به گزارش «تابناک» به نقل از تسنیم از اکسپرس نیوز، «عمران خان» نخست وزیر پاکستان بار دیگر به لزوم حل مساله کشمیر از طریق گفتگو تاکید کرد.
3	وی تصریح کرد: شورای امنیت سازمان ملل به صراحت اعلام کرده است هیچ کدام از دو کشور هند و پاکستان حق ندارند در خصوص کشمیر تصمیمی را اتخاذ کنند ولی متاسفانه از ۱۷۰ روز پیش هند به صورت یک جانبه خود مختاری این منطقه را لغو کرده است.
4	عمران خان گفت: ما بارها تلاش کردیم تا سران دهلی نو را از خطرات پیش روی این تصمیم آگاه کنیم ولی آنها نمی خواهند با حقایق روبرو شوند.
5	نخست وزیر پاکستان گفت: مسیری که سران دهلی نو در پیش گرفته اند اشتباه است و اگر بخواهد به اشغال کشمیر ادامه دهد ما ابایی از جنگ نداریم.
6	وی اظهار داشت: کشورهای جهان باید بدانند که نبرد بر سر کشمیر یک مساله کوچک نیست و دامن همه را خواهد گرفت زیرا هند و پاکستان قدرت های اتمی منطقه هستند.
7	عمران خان اضافه کرد: تا زمانی که سران دهلی نو قصد نداشته باشند این موضوع را از طریق گفتگو حل کنند خطر جنگ ادامه دارد ما از سازمان ملل و حتی آمریکا خواسته ایم به این مساله ورود کرده و سران دهلی نو را به مذاکره و گفتگو قائل کند.
8	رهبر حزب تحریک انصاف گفت: مقایسه گروه افراط گرای هندوی آر اس اس که حکومت را در هند به دست دارد با نازی آلمانی اشتباه نیست و من هنوز هم معتقدم که آنها تمام اقدامات خود را بر محور به حاشیه کشیدن مسلمانان قرار داده اند.
9	گفتنی است هند از ۱۷۰ روز پیش با استقرار حدود یک میلیون نظامی در کشمیر مردم این منطقه را در خانه خودشان حبس کرده و با بستن سرویس اینترنت عملا ارتباط آنها را با دنیا قطع کرده است.
10	هند طی سه دهه اخیر حداقل ۱۰۰ هزار نفر از مردم کشمیر را کشته و باعث مفقودالاثر شدن ۱۰ هزار نفر دیگر شده است.
