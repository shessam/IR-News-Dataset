roozno_data###نبرد سیاسی اصولگرایان با روحانی در روزهای کرونایی؛ قالیباف در فکر انتقام است؟###http://roozno.com//fa/news/420109/نبرد-سیاسی-اصولگرایان-با-روحانی-در-روزهای-کرونایی-قالیباف-در-فکر-انتقام-است###[]###2020-04-01 17:27:00###۴۲۰۱۰۹###['نبرد سیاسی اصولگرایان با روحانی']
1
1	همان‌ها که در روزهای آتش‌گرفتن پلاسکو به منتقدان سیاسی قالیباف نهیب می‌زدند که حالا وقت همدلی و همراهی است نه تسویه‌حساب سیاسی و تابلوی هشتگ #لاشخورسیاسی را در شبکه‌های اجتماعی بالا برده بودند، اکنون خودشان در روزهایی که کرونا جهان را درنوردیده است، به یادآوری همان هشتگ نیاز دارند.
2	آن زمان اگر منتقدان سیاسی قالیباف به نقد عملکرد او روی آورده بودند، حالا این خود قالیباف، رقیب سیاسی پیشین روحانی است که وارد میدان نبرد سیاسی با روحانی شده است.
3	قالیباف احتمالا همچنان خود را در حال مناظره با روحانی می‌پندارد و زخم عبارات «سرهنگ» «حقوقدان» ،«لوله» و «گازانبر» به این زودی‌ها خوب نمی‌شود، تاجایی‌که این روزها دارد از صفحه توییتر خود با رقیب سیاسی به نبرد می‌پردازد.
4	رقبای سیاسی پیشین روحانی یا به او نامه‌های تند می‌نویسند و در مقام طلبکار و اپوزیسیون به قول حسن روحانی در حال جمع‌‌کردن مرید سیاسی‌اند یا توییت‌های طعنه‌آمیز می‌زنند، فعالان رسانه‌ای‌شان هم با وام‌گرفتن عبارت «سندرم دست بی‌قرار» از سریال «پایتخت»، به‌همراه تصاویری از دست حسن روحانی هشتگ‌سازی می‌کنند تا حملات خود را به روحانی به شکلی دیگر ادامه دهند.
5	شدت حمله‌ها به‌حدی است که بسیاری را متوجه آن کرده و مجبور به واکنش شده‌اند.
6	به‌ویژه توییت اخیر قالیباف در واکنش به پاسخ روحانی به خودش همه را متوجه ماهی‌گیری سیاسی شهردار سابق تهران کرده است.
7	مشخص است که هیچ‌چیز جلودار رئیس احتمالی مجلس آینده برای رویارویی با حسن روحانی در این یک سال باقی‌مانده از ریاست‌جمهوری‌اش نیست، هیچ‌چیز حتی یک بیماری جهانی مانند کرونا.
8	قالیباف به‌تازگی در توییتی نوشته بود: «متأسفم که به‌خاطر آنکه به توصیه قبلی دلسوزان توجه نشد، مجبورم این موضوع را علنی بگویم: با خوش‌بینی و تعلل به‌هیچ‌عنوان کرونا کنترل نمی‌شود».
9	روحانی هم در مقام پاسخ به امثال قالیباف و میرسلیم گفت: «از همه آنهایی که بیرون صحنه هستند و فعلا در صحنه تصمیم‌گیری نیستند، ممکن است مقام یا مسئولیتی داشته باشند و یا دو، سه ماه دیگر مقام داشته باشند و یک صندلی را چند ماه دیگر در اختیار بگیرند، می‌خواهم کمک کنند.
10	این شرایط، شرایط مرید جمع‌کردن و شرایطی که بخواهیم جنگ سیاسی کنیم، نیست».
11	قالیباف باز هم کوتاه نیامد و دوباره توییت زد که: «شیوه روی‌کارآمدن و کنایه‌زدن و تعلل و پشت‌گوش‌انداختن، ندیدن واقعیت‌های موجود و درنظرنگرفتن هشدارهای کارشناسان و راهکارهای متخصصان و مسئولان میدانی و سپس با تشدید بحران‌ها، دست کمک به‌سوی دیگران درازکردن و مقصرشمردن سایرین، روشی نیست که ما طبق آن عمل کنیم».
12	او در پیام دیگری در ادامه پیام قبلی نوشت:‏ «مدیریت ناکارآمد ‎دولت در این سال‌ها به‌طور فشرده در مدیریت بحران کرونا بار دیگر برای مردم روشن شد.
13	کتمان واقعیت، خوش‌بینی غیرکارشناسی، جلسات هفته‌ای یک بار و استفاده‌نکردن از ظرفیت‌های مردمی و عملیاتی در سراسر کشور».
14	مشخص است که قالیباف شمشیر را از رو کشیده و اهل کوتاه‌آمدن هم نیست.
15	این‌بار دیگران به سراغش آمده‌اند و پاسخش را داده‌اند.
16	جلال میرزایی، نماینده مجلس، امروز در یادداشتی با اشاره به انتقاد محمدباقر قالیباف، منتخب مردم تهران در مجلس یازدهم از عملکرد دولت در مقابله با کرونا، نوشت: «آقای قالیباف در یادداشت خودشان به بهانه ویروس کرونا به دولت آقای روحانی تاخته و عملکرد آن را زیر سؤال برده است و مدعی شده در این مدت تلاش ایشان بر این بوده تا با استفاده از ظرفیت‌های جهادی مردمی برای مدیریت بحران کرونا اقدامات مؤثر و میدانی انجام دهد.
17	ضمن احترام به دکتر قالیباف که منتخب اول مردم تهران برای حضور در مجلس یازدهم هستند؛ این انتظار از ایشان می‌رود که برای مردم تهران و سایر مخاطبانی که در کشور نگران شیوع کرونا هستند، توضیح داده که منظورشان از این مدت و نوع تلاشی که به عمل آورده‌اند چیست.
18	همچنین ظرفیت جهادی مردمی که ایشان برای مدیریت بحران کرونا در این مدت به کار گرفته است و از قضا این اقدامات به‌زعم ایشان موفق بوده‌اند، کدام‌اند تا دولت روحانی و به‌خصوص وزارت بهداشت از آن الگوبرداری کنند».
19	در ادامه یادداشت جلالی در ایسنا آمده است: «آقای دکتر قالیباف در ادامه یادداشت خود دولت را به ندیدن واقعیت‌های موجود و کتمان واقعیت و درنظرنگرفتن هشدارهای کارشناسی متهم کرده و با زیرسؤال‌بردن شیوه روی‌کار‌آمدن آقای روحانی فرصت را غنیمت شمرده و مدیریت دولت را در این سال‌ها ناکارآمد معرفی کرده‌اند.
20	ایشان برای اثبات این ناکارآمدی جلسات هفته‌ای یک بار و استفاده‌نکردن از ظرفیت‌های مردمی و عملیاتی در کشور را مورد اشاره قرار داده‌اند.
21	قضاوت دراین‌باره که مشکل آقای قالیباف با آقای روحانی یا دولت آقای روحانی است را به مخاطبان واگذار کنیم، بهتر است؛ اما برای اینکه مجلس آینده تحت تأثیر آقای قالیباف به بی‌راهه کشیده نشود و به اسم واقع‌گرایی و نظرات کارشناسی به سمت تقابل‌های زیان‌بار با دولت پیش نرود؛ از سازمان برنامه و بودجه به‌ویژه دکتر پورمحمدی که از قضا در دولت‌های مختلف کار کرده و دیدگاه ایشان مبتنی بر داده‌ها و محاسبات کارشناسی است، انتظار داریم واقعیت‌های مالی کشور را به آقای قالیباف منتقل کنند.
22	بیان واقعیت‌ها و نظرات کارشناسی به منتخب اول تهران که ممکن است ریاست مجلس آینده را بر عهده بگیرد، قبل از آغاز کار مجلس یازدهم لازم و ضروری است.
23	اکنون زمان رقابت نیست و هنوز تا ۱۴۰۰ فرصت باقی است.
24	امروز زمان دیدن واقعیت‌ها و توجه به نظرات کارشناسان توأم با احساس مسئولیت است.
25	لطفا اجازه دهید توجه دولت کاملا به مدیریت آثار زیان‌بار ویروس کرونا و آثار تحریم‌های آمریکا باشد».
26	رئیس دفتر رئیس‌جمهوری که پیش از این هم مجبور به واکنش شده بود، در یادداشتی با بیان اینکه درحال‌حاضر بیماری کووید ۱۹ مهم‌ترین مسئله و اولویت نخست نظام حکمرانی کشور اعم از دولت و سایر قوا و نیروهای مسلح است، تأکید کرد: آنهایی که این روزهای سرنوشت‌ساز را زمان مناسبی برای تسویه‌حساب‌های کهنه سیاسی می‌دانند، دچار خطای محاسباتی شده‌اند.
27	وقتی مسئله جان مردم در میان است، هرگونه حاشیه‌سازی و پرداختن به فرعیات، بی‌تردید منجر به انزجار و رویگردانی مردم خواهد شد نه اقبال آنها.
28	دوشنبه‌شب محمود واعظی در اینستاگرام خود نوشت: «در روزهایی که کشور بیش از همیشه به وحدت، انسجام و یکپارچگی برای مقابله با بیماری عالم‌گیر کرونا نیازمند است، طرح موضوعات انحرافی و دامن‌زدن به بگومگوهای بی‌ثمر سیاسی، نه‌تنها کج‌سلیقگی است که گامی آشکار در جهت تضعیف مدیریت بحران و هدررفت توان و تمرکزی است که تمام و کمال باید صرف حفاظت از جان مردم شود.
29	نه فقط رئیس دولت، بلکه بدنه دولت تمام تمرکز و توان و امکانات خود را برای غلبه بر کرونا بسیج کرده‌اند و امیدواریم با همراهی مردم بر این بحران فائق آییم.
30	این مهم البته مستلزم یاری همه ارکان کشور است؛ هرگونه تشتت در این مقطع که کشور توأمان با کرونا و تحریم در حال جنگ است، نتایج جبران‌ناپذیری به بار خواهد آورد و امیدواریم همه نیروهای سیاسی، با درک این مسئله،‌ به‌جای تعمیق شکاف‌ها، بحران کرونا را به فرصتی برای پرکردن شکاف‌ها، نمایش انسجام و خدمت بی‌منت به مردم تبدیل کنند.
31	دولت نیز در همین مسیر حرکت می‌کند و چشم‌انتظار یاری همه جریان‌ها و نیروهای مؤثر سیاسی کشور است.
32	» علی ربیعی هم در پیامی به مناسبت فرارسیدن 12 فروردین نوشت: «در ۱۲ فروردین ۱۳۹۹، با دو پدیده آزاردهنده تحریم و کرونا مواجهیم.
33	در مقابله با پدیده تحریم، نیازمند به اعتراض واحد و کنش جمعی برای عقب‌راندن آن و در مقابل کرونا نیازمند یک عقلانیت جمعی، سخت‌کوشی همگانی، مدارای بزرگ و تغییر در سبک‌های زیستی از شیوه حکمرانی تا زیست اقتصادی، فرهنگی و اجتماعی هستیم.
34	او در این پیام تأکید کرد: آن روز به جمهوری اسلامی آری گفتیم و امروز باید با تأیید یک «جمهور متحد، همدل و در کنار یکدیگر» به تحریم و کرونا نه و به آینده‌ای بهتر و سالی با گذار از بحران‌ها و ایجاد جامعه‌ای موفق آری و سلام بگوییم».
