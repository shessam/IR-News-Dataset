tabnak_data###درگیری خونین میان ارتش ترکیه و سوریه / شواهد جدید از مرگ «آیت‌الله مایک» در سرنگونی هواپیمای آمریکایی/ رزمایش مشترک نیرو‌های قطر و پاکستان در دوحه/کشته شدن چهار نظامی روسیه در حلب سوریه###https://www.tabnak.ir/fa/news/956588/درگیری-خونین-میان-ارتش-ترکیه-و-سوریه-شواهد-جدید-از-مرگ-آیت‌الله-مایک-در-سرنگونی-هواپیمای-آمریکایی-رزمایش-مشترک-نیرو‌های-قطر-و-پاکستان-در-دوحهکشته-شدن-چهار-نظامی-روسیه-در-حلب-سوریه###['صفحه نخست', 'بین\u200cالملل']###2020-02-04 08:00:00###۹۵۶۵۸۸###['تحولات خاورمیانه', 'تحولات سوریه', 'تحولات عراق', 'تحولات یمن', 'ایران و آمریکا', 'برجام', 'اروپا']
1@@@2
1	شواهد جدید از مرگ «آیت‌الله مایک» در سرنگونی هواپیمای آمریکایی، رزمایش مشترک نیرو‌های قطر و پاکستان در دوحه، دیدار مسئول سیاست خارجی اتحادیه اروپا با ظریف در تهران و کشته شدن چهار نظامی روسیه در حلب سوریه، از جمله مهم‌ترین خبر‌ها و رویداد‌های مرتبط با خاورمیانه در ۲۴ ساعت گذشته بوده اند.
2	در این میان، باید به درگیری خونین میان ارتش ترکیه و سوریه نیز اشاره کرد.
3	به گزارش «تابناک»؛ وزارت دفاع ترکیه، با صدور بیانیه‌ای، از افزایش تلفات نظامیان این کشور در عملیات ارتش سوریه علیه مناطق تحت کنترل تروریست‌ها در استان ادلب خبر داد.
4	به نوشته خبرگزاری «آناتولی» در این بیانیه ذکر شده، دو نظامی ترکیه‌ای که در موشک‌باران ارتش سوریه در ادلب زخمی شده بودند، بر اثر جراحات، کشته شدند.
5	بدین ترتیب، تعداد تلفات نظامیان ترکیه در عملیات ارتش سوریه در ادلب، به شش کشته و هفت زخمی افزایش یافت.
6	ارتش ترکیه نیز با ادعای اینکه هنوز در حال هدف قرار دادن مواضع ارتش سوریه در ادلب است، گفت: انتقام کشته‌ها و مجروحان خود را می‌گیرد و در آینده نیز به هرگونه حمله‌ای علیه نیرو‌های خود به ‌شدت واکنش نشان خواهد داد.
7	صبح روز دوشنبه بود که وزارت دفاع ترکیه از کشته و زخمی شدن سیزده نظامی خود در پیشروی‌های ارتش سوریه علیه تروریست‌ها در منطقه کاهش تنش ادلب خبر داد.
8	بعد از آن رئیس‌جمهور ترکیه مدعی شد که توپخانه‌ها و جنگنده‌های ارتش ترکیه به حداقل چهل موضع از ارتش سوریه حمله کرده و حدود سی سرباز سوری را نیز از پای درآورده‌اند.
9	ادعای ارتش ترکیه درباره هدف قرار دادن مواضع ارتش سوریه، در حالی هنوز ادامه دارد که مرکز آشتی روسیه ساعتی پیش، با انتشار بیانیه‌ای درباره این تحولات، ضمن تکذیب ادعای حمله جنگنده‌های ترکیه‌ای به ارتش سوریه، گفت: هواپیما‌های ترکیه‌ای حتی وارد حریم هوایی سوریه نشده‌اند.
10	برخی منابع آگاه در افغانستان شواهد تازه‌ای از کشته شدن «مایک دی آندرا»، رئیس عملیات‌های مخفی «سازمان اطلاعات مرکزی آمریکا» (سیا) در امور ایران، در جریان سقوط هواپیمای آمریکایی از نوع «E۱۱A» در ولایت «غزنی» در اختیار خبرگزاری تسنیم قرار داده‌اند.
11	هفته گذشته، برخی منابع خبری بدون ارائه جزئیات بیشتر گزارش داده بودند «مایک دی آندرا»، مشهور به «آیت‌الله مایک» که از جمله عوامل دخیل در طراحی نقشه ترور سردار «قاسم سلیمانی»، فرمانده سابق نیروی قدس سپاه پاسداران انقلاب اسلامی بود در جریان سقوط این هواپیما کشته شده است.
12	برخی منابع آگاه در افغانستان به تسنیم می‌گویند، این هواپیما حامل دست‌کم هجده تن از مقام‌های نظامی آمریکا بوده است.
13	فردی که از لحاظ امنیتی در رده بالاتری نسبت به آیت‌الله مایک قرار داشته هم از جمله سرنشین‌های این هواپیما بوده و کشته شده است.
14	منابع ما از ارائه نام این مقامخودداری کردند.
15	آنها درباره جزئیات حادثه منتهی به سقوط هواپیما می‌گویند«E11A» به‌ دلیل نقص فنی در حال پرواز در ارتفاع پایین‌تری نسبت به حالت معمول بوده و با شلیک موشک «استرلا‌ــ‌1» که یک سلاح دوش‌پرتاب روسی است، از سوی اعضای طالبان هدف قرار گرفته و ساقطشده است.
16	نیروهای هوایی ارتش پاکستان و قطر رزمایش مشترکی با عنوان «زلزله۱» و به منظور افزایش مهارت رزمی، اعمال مانورهای جنگی و تبادل تجربه در دوحه پایتختاین کشور انجام داده اند.
17	بنا بر اعلام وزرات دفاع قطر، علی حسین الأحبابی فرمانده نیروی هوایی این کشور در این باره اعلام کرد: این رزمایش با هدف تقویت همکاری نظامی میان دو کشور صورت گرفته و بخشی از همکاری مشترک میان نیروی هوایی قطر و پاکستان در آینده به شمار می آید.
18	گفتنی است، دو کشور قطر و پاکستان پیشتر نیز به برگزاری رزمایش های هوائی و همکاری های نظامی مشترک اقدام کرده بودند.
19	جوزف بورل هماهنگ کننده عالی سیاست خارجی اتحادیه اروپا که برای نخستین بار در سمت جدید در صدر هیاتی به ایران سفر کرده است، با محمد جواد ظریف وزیر امور خارجه جمهوری اسلامی ایران دیدار و گفت‌وگو کرد.
20	طرفین در این دیدار در خصوص موضوعات مختلف دوجانبه با اتحادیه اروپا، برجام و نیز مهمترین تحولات منطقه‌ای و بین‌المللی گفت‌وگو و تبادل نظر شد.
21	شرایط در منطقه خلیج فارس و لزوم کاهش تنش‌های منطقه‌ای، طرح به اصطلاح معامله قرن و پیامدهای خطرناک آن برای منطقه و جهان، اینستکس، برجام، تحولات در عراق، سوریه و یمن از مهمترین محورهای دو دور گفتگو میان ظریف و جوزف بورل بود.
22	پایگاه خبری مسکو تایمز از کشته شدن چهار نیروی ویژه نظامی ارتش روسیه در سوریه در روز شنبه گذشته خبر داد.
23	براساس این گزارش، چهار پرسنل مرکز عملیات ویژه روسیه به دلیل انفجار یک مین با خودروی نظامی آنها در نزدیکی شمال شهر حلب کشته شده‌اند.
24	با این حال این گزارش تاکید کرده است که نه مرکز عملیات نیروهای ویژه روسیه و نه وزارت دفاع این کشور این مساله را تایید یا رد نکرده‌اند.
25	روزنامه مسکو تایمز از رسانه‌های اپوزیسیون دولت روسیه محسوب می‌شود.
