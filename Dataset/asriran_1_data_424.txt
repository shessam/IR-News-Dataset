asriran_1_data###عضو هیات مدیره استقلال متواری شد###https://www.asriran.com/fa/news/714418/عضو-هیات-مدیره-استقلال-متواری-شد###['ورزشی']###2020-02-18 14:41:00###۷۱۴۴۱۸###['استقلال', 'هیات مدیره']
4
1	وزیر ورزش در حالی ۱۳ بهمن ماه متهم فساد کلان اقتصادی را به عضویت هیئت مدیره باشگاه استقلال در آورد که این فرد اکنون با کمک یکی از افراد تیم طبری از کشور متواری شده است.
2	به گزارش باشگاه خبرنگاران، انتخابات هیئت مدیره جدید باشگاه استقلال در تاریخ سیزدهم بهمن ماه ۹۸ برگزار شد و با حکم سلطانی فر وزیر ورزش و جوانان فردی به نام مهدی شریفی نیک نفس به عنوان یکی از اعضای جدید هیئت مدیره این باشگاه تهرانی معرفی شد، اما این عضو جدید باشگاه استقلال گویا یکی از متهمان فراری فساد کلان اقتصادی است و او با همکاری عده‌ای توانسته از کشور فرار کند و به امارات برود.
3	او در پرونده ۶ میلیارد و ۶۵۶ میلیون یورویی پتروشیمی و کاتالیست‌های تقلبی نقش داشته و به همین دلیل هم اکنون از کشور متواری شده است.
4	در پرونده پتروشیمی نام ۱۴ متهم به چشم می‌خورد که برای آن‌ها کیفرخواست صادر شده و بر اساس این کیفرخواست اتهام این افراد مشارکت و معاونت در اخلال کلان اقتصادی در حوزه پتروشیمی است.
5	مهدی شریفی نیک نفس با اطلاعی که داشته به بهانه دور زدن تحریم‌ها و پیگیری پرونده‌های پتروشیمی از کشور خارج شد و با دقت در پرونده او می‌توان متوجه شد که کارشناس پرونده از فرار او مطلع بوده؛ از سوی دیگر متأسفانه بازپرس متهم علی‌رغم تاکیدات انجام گرفته او را ممنوع الخروج نکرده و بدون آن که قرار وثیقه صادره در خصوص متهم را تقلیل دهد با دستور غیرقانونی ۴ میلیارد و ۶۰۰ میلیون تومان از وثایق او را هم رفع بازداشت کرد.
6	مشخص نیست با وجود آن که او جزء متهمان بوده، وزیر ورزش چگونه برای او حکم عضویت هیئت مدیره در یکی از پر طرفدار‌ترین تیم‌های فوتبال کشور را صادر کرده است؟با وجود اعلام خبر عضویت مهدی شریفی در هیئت مدیره استقلال از سوی وزارت ورزش، این وزارتخانه امروز اعلام کرد حکمی برای او صادر نشده است!به گزارش پایگاه وزارت ورزش و جوانان، مازیار ناظمی مدیر کل روابط عمومی و اطلاع رسانی وزارت ورزش و جوانان درباره پرونده شریفی عضو هیئت مدیره باشگاه استقلال گفت: قبل از صدور حکم مهدی شریفی عضو هیئت مدیره باشگاه استقلال، هنگامی که در جریان پرونده اتهامی شریفی در قوه قضائیه قرار گرفتیم از صدور حکم وی در هیئت مدیره استقلال خودداری کردیم.
7	سخنگوی وزارت ورزش و جوانان تصریح کرد: شریفی در زمان معرفی به مجمع باشگاه استقلال منع به کارگیری نداشته و ظاهرا الان متهم پرونده است، اما با این حال کاملا تابع نظر مراجع محترم نظارتی و قضایی هستیم و حکمی از سوی وزارت ورزش برای ایشان صادر نشده است.
8	گفتنی است سخنگوی وزارت ورزش در حالی مدعی شده که حکم شریفی صادر نشده بود که این وزارتخانه در تاریخ 13 بهمن سال جاری در رسانه رسمی خود خبر از انتصاب شریفی به عنوان عضو جدید هیئت مدیره داده بود.
