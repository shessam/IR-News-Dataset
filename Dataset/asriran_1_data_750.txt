asriran_1_data###صندوق بین‌المللی پول درخواست کمک ونزوئلا را رد کرد###https://www.asriran.com/fa/news/719326/صندوق-بین‌المللی-پول-درخواست-کمک-ونزوئلا-را-رد-کرد###['بین الملل']###2020-03-18 13:34:00###۷۱۹۳۲۶###['ونزوئلا']
6
1	صندوق بین المللی پول درخواست وام پنج میلیارد دلاری ونزوئلا را رد کرد.
2	به گزارش ایسنا به نقل از آسوشیتدپرس، در حالی که انتظار می‌رود روزهای سخت‌تری در انتظار بحران‌زده‌ترین اقتصاد جهان باشد، صندوق بین‌المللی پول با درخواست ونزوئلا برای دریافت کمک پنج میلیارد دلاری مخالفت کرد.
3	به گفته سخنگوی این نهاد، دلیل مخالفت با این درخواست آن است که بین کشورهای عضو صندوق برای به رسمیت شناختن نیکلاس مادورو به عنوان رییس جمهور اختلاف نظر وجود دارد.
4	برخی از کشورهای آمریکایی و اروپایی، خوان گوایدو، رهبر مخالفان را به عنوان رییس جمهور به رسمیت شناخته اند.
5	سخنگوی صندوق پول با بیان اینکه بین اعضای جامعه جهانی برای به رسمیت شناختن حکومت قانونی ونزوئلا اختلاف نظر وجود دارد، گفت: نمی‌توانیم در این مقطع به درخواست کمک این کشور پاسخ مثبت دهیم.
6	در حال حاضر ۵۰ کشور خوان گوایدو و بقیه کشورها نیکلاس مادورو را به عنوان رییس جمهور به رسمیت شناخته اند.
7	به دنبال سقوط آزاد بهای نفت در بازارهای جهانی و تشدید تحریم های آمریکا، مقامات ونزوئلا با دردسرهای جدیدی مواجه شده اند.
8	با وجود اعلام قرنطینه سراسری توسط دولت، در مقابل بسیاری از فروشگاه ها صف های طولانی برای خرید اقلام غذایی و دارویی تشکیل شده است.
9	هر چند تاکنون ابتلای ۳۳ نفر در ونزویلا به کووید۱۹ تایید شده است اما با توجه به شرایط ویژه اقتصادی در این کشور، نگرانی ها از سقوط هر چه بیشتر نظام اقتصادی وجود دارد.
10	پیش از این کریستالینا جیورجیوا از در نظر گرفتن یک بسته اضطراری ۵۰ میلیارد دلاری وام برای کشورهای آسیب دیده از کرونا خبر داده و گفته بود برای دریافت این تسهیلات نیازی به طی کردن روال معمولی درخواست وام وجود ندارد.
11	آمریکا در حال حاضر بزرگ‌ترین سهامدار صندوق بین المللی پول بوده و از حق وتو برخوردار است.
12	کرونا تاکنون بیش از ۱۹۳ هزار نفر را در سراسر جهان مبتلا کرده و جان بیش از ۷۹۰۰ نفر را گرفته است.
