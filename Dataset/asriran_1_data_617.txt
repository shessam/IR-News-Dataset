asriran_1_data###طواف کعبه از سر گرفته شد###https://www.asriran.com/fa/news/717767/طواف-کعبه-از-سر-گرفته-شد###['بین الملل']###2020-03-08 18:51:00###۷۱۷۷۶۷###['کعبه', 'کرونا']
5
1	عربستان که در پی شیوع ویروس کرونا، با ایجاد دیوار حائل در اطراف کعبه، طرح قرنطینه ۱۴روزه را در مسجدالحرام به اجرا گذاشته، محدودیت طواف خانه خدا را برداشت.
2	به گزارش ایسنا، دیوارهای حائل در اطراف کعبه به ارتفاع تقریبی دو متر، با هدف کنترل شیوع ویروس کرونا و جلوگیری از اجتماع و تماس زائران با پرده کعبه و حجرالاسود ایجاد شده است؛ حجرالاسود سنگی است سیاه‌رنگ که بر دیوار پایه کعبه نصب شده و برخی مسلمانان بنا بر روایات و اعتقادات، این سنگ را مقدس می‌دانند و در حین انجام اعمال عمره و حج، آن را لمس می‌کنند.
3	دولت سعودی که همزمان با همه‌گیری ویروس کرونا، مراسم عمره را متوقف و از ورود زائران برخی کشورها برای شرکت در این مراسم ممانعت کرده است، از پنجشنبه گذشته محدودیت هایی را در ورود به مسجدالحرام، اعمال و بخش قدیمی مسجد پیامبر (ص) و قبرستان بقیع در شهر مدینه را تعطیل کرد.
4	گفته شده است خلوت کردن محیط مسجدالحرام و مسجد النبی از اجتماع زائران، اقدامی بی‌سابقه بوده است.
5	روز جمعه مسجدالحرام درحالی خلوت‌ترین اوقات را تجربه کرد که نماز جماعت بیرون از آن و در شبستان مسجد برپا شد.
6	تصاویر تازه‌ای از مسجدالحرام منتشر شده که نشان می‌دهد محدودیت ورود زائران برای طواف کعبه از روز شنبه برداشته شده است و زائران درحالی که اطراف کعبه، دیوارهایی حائل شده است، مشغول عبادت هستند.
7	برخی منابع خبری از سرگیری طواف را با وجود طرح قرنطینه کعبه، موقتی دانسته‌اند.
8	عربستان به غیر از اقداماتی که برای ضدعفونی محیط مساجد انجام می‌دهد و محدودیت‌هایی که برای تردد زائران در برخی بخش‌ها برقرار کرده، تا کنون اعلام نکرده چه کنترل‌ها و تدابیر بهداشتی را در زمان اجتماع زائران به اجرا گذاشته است.
