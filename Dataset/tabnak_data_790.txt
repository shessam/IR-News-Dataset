tabnak_data###قیمت مصوب ماسک چقدر است؟###https://www.tabnak.ir/fa/news/960816/قیمت-مصوب-ماسک-چقدر-است###['صفحه نخست', 'بهداشت و درمان']###2020-02-22 12:01:00###۹۶۰۸۱۶###['قیمت مصوب', 'ماسک', 'کرونا']
1
1	سازمان غذا و دارو برای ساماندهی بازار فروش ماسک در مصوبه‌ای با تاکید بر ممنوعیت صادرات این محصول قیمت نهایی آن را اعلام کرد.
2	به گزارش تابناک به نقل از فارس؛ «ماسک پیشگیری از کرونا» نوشته‌ای است که امروز در بسیاری از شبکه‌های مجازی و سایت‌های خرید و فروش اینترنتی به چشم می‌خورد، مساک‌هایی که با قیمت‌های نجومی توسط عده‌ای سودجو به فروش می‌رسند، سودجویانی که برای کسب درامد نامشروع حتی حاضرند با سلامت مردم نیز کاسبی کنند!از سوی دیگر برخی مخاطبان خبرگزاری فارس، با انتقاد از کمبود برخی اقلام مصرفی نظیر ماسک و ژل‌های بهداشتی در داروخانه‌ها از گران‌فروشی این اقلام بهداشتی گلایه می‌کنند.
3	این موضوع در حالی است که مسوولان وزارت بهداشت می‌گویند توزیع ماسک کافی است و ذخیره و خرید کافی نیز وجود دارد.
4	با گشتی در سطح شهر، داروخانه داران علت نبود ماسک را تقاضای بالا و خرید برخی افراد در تعداد زیاد در ساعات اولیه اعلام کشف کرونا عنوان می‌کنند، اما به گفته مسؤولان وزارت بهداشت توزیع ماسک و اقلام بهداشتی از امروز آغاز خواهد شد و نگرانی از این بابت وجود ندارد و با توزیع فراوان این کالا قیمت آن‌ها نیز کاهش خواهد یافت.
5	سودجویی و گران‌فروشی ماسک و اقلام بهداشتی تا جایی پیش رفت که انتقاد وزیر بهداشت را در پی داشت، نمکی با انتقاد از گران فروشی و احتکار ماسک در این شرایط گفت: مردم بهتر است مسائل پیشگیری مانند شست‌وشوی دست‌ها و پرهیز از روبوسی را مد نظر داشته باشند؛ افرادی که علائم سرماخوردگی دارند ماسک استفاده کنند، استفاده از قلیان مشترک را ممنوع کنند، از استفاده از نوشت‌افزار مشترک مانند خودکار نیز پرهیز کنید.
6	رعایت موراد پیشگیرانه بسیار مهم است.
7	وزیر بهداشت با بیان اینکه استفاده از ماسک توصیه نمی‌شود گفت: برخی افراد سودجو ماسک‌ها با قیمت‌های پایین را گران می‌فروشند، طی روز‌های آینده ماسک به وفور توزیع خواهد شد و در اختیار مردم قرار خواهد گرفت.
8	*توزیع فراوان ماسک از امروزشاید یکی از دلایل گران‌فروشی را ماسک را بتوان کمبود این کالا دانست، مدیر کل دارو و مواد تحت کنترل سازمان غذا و دارو معتقد است ژل و ماسک به اندازه کافی در داروخانه‌ها توزیع شده است و از امروز نیز توزیع مناسبی از اقلام مذکور صورت خواهد گرفت و نگرانی برای تامین وجود ندارد.
9	غلامحسین مهرعلیان، مدیر کل دارو و مواد تحت کنترل سازمان غذا و دارو با اشاره به مراجعه پرتعداد مردم برای تهیه ماسک و ژل‌های ضد عفونی کننده گفت: ژل و ماسک به اندازه کافی در داروخانه‌ها توزیع شده است و هیچ کمبودی وجود ندارد.
10	در روز‌های اخیر شاهد مراجعه پر تعداد مردم برای تهیه ماسک، ژل ضد عفونی کننده دست و سطوح، الکل، پد الکلی و مکمل‌های دارویی به داروخانه‌ها هستیم که البته متاسفانه در مواردی شاهد اعتراض به همکاران نیز بوده‌ایم.
11	در سرکشی به تعداد زیادی از داروخانه‌های سطح شهر تهران و شهرستان‌ها خوشبختانه، همکاران ما با رعایت اخلاق حرفه‌ای اقلام مورد نیاز مردم (ماسک، ژل ضد عفونی کننده دست و غیره) را به نرخ متعارف عرضه می‌کردند.
12	مهرعلیان با اشاره به هماهنگی‌های صورت گرفته با تامین کنندگان، اظهار کرد: از امروز نیز توزیع مناسبی از اقلام مذکور صورت خواهد گرفت و نگرانی برای تامین وجود ندارد.
13	مردم در صورت مشاهده تخلف و گران‌فروشی، موارد را از طریق سامانه ۱۹۰ و یا اپلیکیشن تیتک اطلاع‌رسانی کنند تا در اسرع وقت به آن رسیدگی شود.
14	*ممنوعیت صادرات ماسکاز سوی دیگر یکی دیگر از عوامل گران فروشی ماسک در داروخانه‌ها را می‌توان مشخص نبودن این کالا دانست، که در این راستا مسؤولان وزارت بهداشت برای ساماندهی بازار این کالا گام مثبتی برداشتند و این کالا را نیز مشمول قیمت‌گذاری کردند، و این موضوع از سوی سازمان غذا و دارو به تولید کنندگان و فروشندگان اعلام شد.
15	در بخشی از این بخشنامه آمده است:با توجه به اعلام آمادگی هیأت امنای صرفه جویی ارزی در معالجه بیماران به خرید نقدی اقلام فروش و تحویل فوری روزانه ۵۰ درصد ظرفیت تولید روزانه کارخانه‌ای تولیدی و توزیع از طریق هیأت امنای ارزی تا اطلاع ثانوی الزامی می‌باشد.
16	هرگونه فتوزیع در سامانه توزیع سازمان غذا و دارو به صورت روزانه و برخط ثبت شود و هرگونه صادرات ماسک جراحی از هر طریق و تحت هر عنوان و تعرفه گمرکی ممنوع است و کارخانجات موظف هستند اقلام مذکور را با حداکثر ظرفیت کارخانه تولید کنند.
17	*قیمت واقعی ماسک چقدر است؟از سوی دیگر سازمان غذا و دارو در بخشنامه‌ای دیگر قیمت فروش ماسک را به صورت رسمی به داروخانه‌ها و مراکز پخش اعلام کرده است.
18	بر اساس اعلام سازمان غذا و دارو قیمت فروش هر عدد ماسک ۴۱۰۰ ریال قیمت‌گذاری شده است.
19	افزایش یکباره تقاضا برای خرید و استفاده از ماسک در حالی است که مسوولان وزارت بهداشت و پزشکان متخصص بار‌ها تاکید کرده اند، استفاده از ماسک تنها برای بیماران و کادر پزشکی و درمانی و یا برای حضور در اجتماعات و نزد افراد بیمار ضروری است و برای همگان و در شرایط عادی نیازی به استفاده از آن نیست و شهروندان باید مراقب سودجویان باشند.
20	رعایت فاصله و حریم شخصی از افراد و شستشوی مرتب دست‌ها همواره مورد تاکید این کارشناسان بوده و تقاضا و استفاده غیر ضروری از ماسک را موجب رونق بازار برخی سودجویان در ایجاد بازار سیاه برای فروش ماسک می‌دانند.
21	حال باید دید با توجه به اقدامات صورت گرفته از سوی وزارت بهداشت و سازمان غذا و دارو و افزایش تولید کارخانه‌های تولید کننده طی روز‌های آتی ساماندهی خواهد شد.
