roozno_data###واعظی: افزایش فشارها اراده ملت را محکم‌تر می‌کند/فکر می‌کردند با تحریم حداکثری می‌توانند نظام دیگری را بر سر کار بیاورند###http://roozno.com//fa/news/413388/واعظی-افزایش-فشارها-اراده-ملت-را-محکم‌تر-می‌کندفکر-می‌کردند-با-تحریم-حداکثری-می‌توانند-نظام-دیگری-را-بر-سر-کار-بیاورند###[]###2020-02-13 14:18:00###۴۱۳۳۸۸###['واعظی', 'تحریم ها']
1
1	رییس دفتر رییس جمهوری با بیان اینکه منکر مساله تحریم و فشار حداکثری آمریکا و گرفتاری هایی که برای اقتصاد و معیشت به وجود آمده نیستم، گفت: هرچه آنها فشار را بیشتر می‌کنند، عزم و اراده ما بیشتر می شود.
2	به گزارش روز نو :محمود واعظی، روز پنجشنبه در آیین افتتاح فاز سوم خط اول قطار شهری تبریز خطاب به مقام های آمریکایی گفت: بدانید این مردم، مردم مقاومی هستند و شما نمی توانید با فشار حداکثری هدفی را که دنبال می کردید، برسید.
3	وی با بیان اینکه تحریم کنندگان به زعم خود فکر می کردند با تحریم حداکثری بتوانند ظرف سه ماه نظام دیگری را بر سر کار بیاورند، اظهار کرد: ما از همه فشارها عبور کردیم و کشور و مردم در همه صحنه ها نشان دادند می توانند دشمن را شکست دهند.
4	واعظی خاطرنشان کرد: مردم آذربایجان همیشه پیشتاز در اموری که به امنیت کشور مربوط می شود، بوده اند و در دادن پیام به دیگر استان ها نیز تاثیر گذار هستند؛ آنان در امسال در راهپیمایی ۲۲ بهمن در زیر برف و برودت هوا نشان دادند که پای آرمان های نظام ایستاده اند.
5	وی با بیان اینکه خوشحالم که امروز برای چند مین بار به تبریز سفر کرده ام، اظهار کرد: از سوی هیات دولت و رئیس جمهوری از زحمات و تلاش هایی که برای قطار شهری تبریز به خصوص اقداماتی که در دو سال گذشته برای تامین مالی آن انجام شده است، تشکر می کنم.
6	همبستگی خوبی در آذربایجان شرقی وجود دارد و از زمان انتصاب امام جمعه جدید تبریز هم شاهد همبستگی و انسجام خوبی در استان هستیم و همچنین شاهد دلسوزی های استاندار نیز هستم.
7	رییس دفتر رییس جمهوری با اشاره به اینکه خوشبختانه شاهد این هستیم که هر سه ماه یک بار بخشی از قطار شهری تبریز به بهره برداری می رسد، ادامه داد: این نوید خوبی است که با توجه به شرایطی که کلانشهرهای ما دارد این گونه تسهیلات برای مردم فراهم می شود.
8	وی با بیان اینکه امروز یکی از مشکلات جدی ما آلودگی هوا و محیط زیست است، اضافه کرد: قطار شهری تاثیر زیادی بر کاهش آلودگی و تسهیل رفت و آمد شهروندان دارد.
