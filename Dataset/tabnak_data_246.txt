tabnak_data###«از کلاهبرداری تا هتک حیثیت»؛ آیا مجازاتی در انتظار روحانی جنجالی است؟!###https://www.tabnak.ir/fa/news/954757/از-کلاهبرداری-تا-هتک-حیثیت-آیا-مجازاتی-در-انتظار-روحانی-جنجالی-است###['صفحه نخست', 'حقوقی']###2020-01-27 07:19:00###۹۵۴۷۵۷###['تبریزیان', 'طب اسلامی', 'طب سنتی', 'عبدالصمد خرمشاهی', 'عمل مجرمانه']
1@@@2
1	«اقدام سفیهانه، اقدام سخیف، اقدام جاهلانه، خطای مضاعف، اقدام شیادانه»، همه و همه الفاظ و عباراتی بودند که در واکنش به فیلم جنجالی چند روز اخیر بیان شد.
2	در این فیلم کوتاه، فردی ملبس به لباس روحانیت و با ادعا‌های پر ابهام، سعی دارد با آتش زدن یکی از کتب مرجع پزشکی، تاکید بر حقانیت اظهارات خود داشته و همچنین به گفته خودش این اقدام نمادین آغازی بر پایان طب شیمیایی در کل جهان باشد.
3	به گزارش «تابناک»؛ هفته گذشته ویدیویی در فضای مجازی منتشر شد که در آن فردی به نام شیخ عباس تبریزیان، کتاب پزشکی هاریسون را که یکی از کتب مرجع در علم پزشکی به شمار می‌رود، آتش زد.
4	به دنبال این اقدام مسئولان جامعه علمی، دانشگاهی و پزشکی واکنش‌های تندی از خود نشان دادند.
5	حجت الاسلام مصطفی رستمی، رئیس نهاد نمایندگی مقام معظم رهبری در دانشگاه‌ها در صفحه اینستاگرام خود نوشت: اقدام سخیف آتش زدن کتاب علمی مهم رشته پزشکی و انتشار آن خطایی بزرگ است که ساحت علم و عقل و منطق را خدشه‌دار می‌کند.
6	همچنین مرکز مدیریت حوزه‌های علمیه، با صدور بیانیه‌ای ضمن انتقاد از این اقدام عنوان کرد: حوزه‌های علمیه و بزرگان آن با تأکید بر جایگاه علم و اندیشه و نقد عالمانه، حرکت ناپسند و جاهلانه اخیر در تعرّض به یکی از متون مهم علم پزشکی را که در فضای مجازی انتشار یافته است، ناروا می‌دانند.
7	همچنین محمدرضا ظفرقندی، رئیس‌کل سازمان نظام‌پزشکی نیز آتش ‌زدن این کتاب علمی را توسط فردی در لباس روحانیت باعث وهن دین دانست.
8	علیرضا رئیسی معاون وزیر بهداشت، درمان و آموزش پزشکی نیز خواستار موضع‌گیری قاطع مراجع دینی، دانشگاهی و قضایی در برابر این اقدام شد.
9	واکنش‌ها به همین سخنان ختم نشد، بلکه سخنگوی کمیسیون فرهنگی مجلس در گفت‌وگویی بیان داشت: دادگاه ویژه روحانیت باید در این ماجرا ورود کند.
10	فاطمه ذوالقدر هم با محکوم کردن سوزاندن کتاب اصول طب «هاریسون» از سوی فردی که مدعی تخصص در طب اسلامی است، گفت: کتاب سوزی اخیر، بار دیگر خاطراتِ تلخِ جاهلانه افراد نابخردی را که در تاریخ با آتش زدن کتاب و کتابخانه‌ها به خیال خام خود به مقابله با علم، دانش و آگاهی رفته‌اند، زنده کرد.
11	نماینده مردم تهران در مجلس از مراجع ذیربط، به ویژه کمیسیون بهداشت مجلس شورای اسلامی و دادگاه ویژه روحانیت خواست با ورود به این موضوع نسبت به بررسی همه جانبه و ابعاد این اقدام و انگیزه و صلاحیت‌های فردی و شغلی فرد کتاب‌سوزِ مدعی تخصص در طب سنتی و اسلامی اقدام و نتیجه را نیز به مجلس و افکار عمومی اعلام کنند.
12	در میان قشر روحانیون هم افرادی بودند که این اقدام تبریزیان را جاهلانه ارزیابی کرده و مستند به این اقدام واکنش نشان دادند.
13	حجت‌الاسلام محمدحسین مدبر، امام جمعه جهرم معتقد است: زشتی سوزاندن یک کتاب معتبر علمی توسط شخصی که ملبس به لباس روحانیت است، آنجا بیشتر نمایان می‌شود که همواره رویکرد اسلام و آموزه‌های اصیل آن توصیه به کسب علم و دانش در هر مکان بوده است.
14	وی اظهار کرد: امام علی (ع) در حدیثی می‌فرمایند، داناترین مردمان کسانی هستند که قدر علوم خود را می‌دانند و از علوم سایر مردمان استفاده می‌کنند و از این روی، آتش زدن کتب و مراجع علمی یادآور کتاب سوزی‌های بزرگ تاریخ است.
15	وی با استناد به تحقیقات انجام شده در دانشگاه علوم حدیث قم گفت: شش هزار روایت در خصوص طب وجود دارد که ۸۰ درصد آن بدون سند است.
16	از این میان، دو سوم این سند‌ها نیز با بررسی‌های انجام شده، مخدوش است.
17	مدبر در ادامه با بیان اینکه مفهومی به نام "طب اسلامی " وجود ندارد، گفت: از میان سیصد روایت باقی مانده، فقط شصت روایت حاوی توصیه‌های درمانی است و بقیه شامل توصیه‌های بهداشتی است که حقیقی (برای یک مورد خاص) و خارجی (کلی) بودن آن هم هنوز درحال بررسی است.
18	اما پس از این ماجرا، نکته‌ای که مورد سوال افکار عمومی قرار گرفت، این بود که اقدام این فرد چه عنوان مجرمانه‌ای داشته و احیانا مرجع صالح به رسیدگی آن کدام خواهد بود؟عبدالصمد خرمشاهی حقوقدان و وکیل دادگستری درباره مرجع صالح به رسیدگی در گفت‌وگو با «تابناک» اظهار داشت: با توجه به اینکه فرد مورد نظر لباس روحانیت داشته، قاعدتا دادگاه ویژه روحانیت صلاحیت رسیدگی به موضوع را دارد.
19	وی درباره نوع اقدام عمل مجرمانه این فرد افزود: اگر عمل این فرد صرفا به کتاب آتش زدن و عدم اعتقاد به طب غربی منتهی شده باشد، درباره عنوان مجرمانه او اظهارنظر صریحی نمی توان داشت، چون در قوانین جرمی به عنوان جرم کتاب آتش زدن وجود نداشته، اما برای فهم بهتر موضوع، بهتر است به نتیجه و نیت عمل این فرد توجه شود.
20	خرمشاهی خاطرنشان کرد: اگر این فرد در کنار این گونه اقدامات خود کسب منافع و مالی کرده و گروهی را فریفته باشد، این اقدام از مصادیق جرم کلاهبرداری است.
21	همچنین اگر این اقدام وی و قصد او مصداق اهانت و توهین و هتک حیثیت باشد، پیگیری آن محتاج به شکایت شاکی خصوصی یا مدعی العموم دارد؛ بنابراین، با توجه به اهمیت موضوع به نظر می‌رسد، باید دادسرای ویژه روحانیت درباره تک تک موارد تحقیق و بررسی نماید و به دلایل و مستندات و سوء نیت عام و سوء نیت خاص و نتیجه عمل مجرمانه این فرد کاملا توجه داشته باشد.
