asriran_1_data###اتفاق کم سابقه: تماس تلفنی ظریف با محمود عباس/ خبرگزاری فلسطین: ایران از تشکیل دولت فلسطین به پایتختی قدس شرقی حمایت می‌کند###https://www.asriran.com/fa/news/712314/اتفاق-کم-سابقه-تماس-تلفنی-ظریف-با-محمود-عباس-خبرگزاری-فلسطین-ایران-از-تشکیل-دولت-فلسطین-به-پایتختی-قدس-شرقی-حمایت-می‌کند###['سیاست خارجی']###2020-02-05 12:36:00###۷۱۲۳۱۴###['محمود عباس', 'فلسطین', 'ظریف']
6
1	در اتفاقی کم سابقه، یک مقام ارشد ایران با محمود عباس رئیس دولت فلسطین (تشکیلات خودگردان فلسطین) تلفنی گفتگو کرده است.
2	ظریف قبل از تماس با عباس، با اسماعیل هنیه و زیاد نخاله دو مقام ارشد گروه های فلسطینی حماس و جهاد اسلامی نیز گفتگو کرده است.
3	به گزارش ، براساس خبر خبرگزاری رسمی فلسطین ()، محمدجواد ظریف وزیر امور خارجه ایران با محمود عباس رئیس تماس گرفته و تلفنی مکالمه داشته اند.
4	خبرگزاری وفا ادامه داد: "وزیر خارجه ایران دراین تماس تلفنی، بر موضع ایران در مخالفت با طرح ترامپ (معامله قرن)، پشتیبانی از حقوق ملت فلسطین و حقش در تعیین سرنوشت و برپایی دولت مستقل به پایتختی قدس شرقی تاکید کرد".
5	این برای اولین بار است که مقامات ایرانی درباره به رسمیت شناختن بخشی از شهر قدس (قدس شرقی) به عنوان پایتخت فلسطین سخن به میان می آورند.
6	دولت محمود عباس خواستار برپایی دو دولت فلسطین و اسرائیل در کنار یکدیگر است.
7	براساس طرح دولت محمود عباس، دولت فلسطین باید در مرزهای 1967 در کرانه باختری، قدس شرقی و غزه و به پایتختی قدس شرقی تشکیل شود.
8	این طرح از سوی اتحادیه عرب و سازمان همکاری اسلامی (به استثنای ایران) تایید شده است.
9	اما ایران، وجود دولتی به نام اسرائیل را قبول نمی کند و خواستار ایجاد دولت فلسطین در همه خاک تاریخی فلسطین است و همه افراد و اهالی واقعی این سرزمین در همه پرسی درباره آینده سرزمین تصمیم بگیرند.
10	براساس خبر خبرگزاری وفا، محمود عباس همچنین ، وزیر خارجه ایران را از موضع فلسطین در مخالفت با این طرح آمریکا و اقدامات سیاسی در مرحله آینده برای کسب اجماع بین المللی برای رد این طرح آگاه کرد.
11	علاوه بر این، محمود عباس به ظریف درباره تلاش ها برای تحقق وحدت ملی در فلسطین اطلاعاتی ارائه کرد و گفت که به زودی هیاتی از طرف دولت فلسطین در کرانه باختری به غزه اعزام خواهد شد تا با گروه های فلسطینی نشستی برگزار کند.
12	خبرگزاری رسمی فلسطین (وفا) افزود: "وزیر خارجه ایران همچنین ضمن تقدیر از تلاش ها و پافشاری های محمود عباس برای تحقق وحدت ملی فلسطین تاکید کرد تهران از این تلاش ها برای تحقق آشتی در فلسطین حمایت می کند".
13	هم اکنون در مناطق تحت کنترل فلسطینی ها، دو دولت وجود دارد.
14	دولت فلسطین یا تشکیلات خودگردان (مستقر در شهر رام الله و کرانه باختری) و و دولت حماس در منطقه غزه.
15	تعدادی از کشورهای جهان از جمله ایران و کشورهای اسلامی، دولت فلسطین در کرانه باختری و به رهبری محمود عباس را به رسمیت می شناسند اما برخی دیگر از جمله کشورهای اروپایی، کانادا، استرالیا و آمریکا این دولت را به عنوان دولت مستقل فلسطین به رسمیت نمی شناسند.
16	ایران و دولت فلسطین در رام الله (کرانه باختری رود اردن) به رهبری محمود عباس، روابط پرتنشی را داشته اند.
17	گرچه سفارت فلسطین در تهران در اختیار سفیر دولت فلسطین (تشکیلات خودگردان فلسطین) است اما بیشتر ارتباطات رسمی وغیررسمی مقامات ایرانی با سران دولت حماس در غزه و جهاد اسلامی است.
18	همچنین بارها مقامات ایران و دولت تشکیلات خودگردان فلسطین به شدت از یکدیگر انتقاد کرده اند.
19	مقامات دولت محمود عباس، دولت حماس در منطقه غزه را نامشروع می دانند و از تماس های ایران با حماس، رضایت ندارند.
20	مقامات ایرانی در دهه های اخیر از دولت فلسطین در رام الله به دلیل مذاکرات صلح با اسرائیل به شدت انتقاد می کردند.
21	در حال حاضر، دولت تشکیلات خودگردان فلسطین (دولت رام الله) مذاکرات صلح با اسرائیل را متوقف و از طرح صلح آمریکا به نام "معامله قرن" هم به شدت مخالفت کرده است.
