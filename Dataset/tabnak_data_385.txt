tabnak_data###سقوط ۲۰ درصدی خرید نفت چین پس از کرونا###https://www.tabnak.ir/fa/news/956503/سقوط-۲۰-درصدی-خرید-نفت-چین-پس-از-کرونا###['اقتصادی', 'خارجی']###2020-02-03 15:46:00###۹۵۶۵۰۳###['خرید نفت', 'کرونا ویروس', 'تقاضای چین']
1
1	تقاضای چین برای نفت از زمان شیوع ویروس کرونا، حدود سه میلیون بشکه در روز معادل ۲۰ درصد از کل مصرف این کشور کاهش پیدا کرده است.
2	به گزارش ایسنا، این کاهش شاید بزرگترین شوک تقاضا بر بازار نفت از زمان بحران مالی ۲۰۰۸ تا ۲۰۰۹ و شدیدترین شوک از زمان حملات ۱۱ سپتامبر سال گذشته به تاسیسات نفتی عربستان سعودی است.
3	این وضعیت ممکن است اوپک و متحدانش را که در حال بررسی برگزاری نشست اضطراری به منظور اتخاذ تصمیمات مناسب برای حفظ ثبات بازار هستند، تحت فشار بیشتری قرار دهد.
4	چین بزرگترین واردکننده نفت جهان است و هر گونه تغییر در مصرف این کشور، روی بازار انرژی جهانی تاثیر می‌گذارد.
5	این کشور حدود ۱۴ میلیون بشکه در روز نفت مصرف می‌کند که معادل مجموع نیاز فرانسه، آلمان، ایتالیا، اسپانیا، انگلیس، ژاپن و کره جنوبی است.
6	قیمت نفت برنت از ۲۰ ژانویه که بازارهای مالی برای نخستین بار به وخامت بحران سلامت در چین پی بردند، بیش از ۱۰ درصد سقوط کرد.
7	بهای قراردادهای آوریل نفت در معاملات آسیایی روز دوشنبه ۰.
8	۴ درصد افت کرد و به ۵۶ دلار و ۴۰ سنت در هر بشکه رسید.
9	وست تگزاس اینترمدیت ثابت بود و نزدیک به پایین‌ترین حد از اوت ایستاد.
10	مدیران نفتی چینی و غربی که مایل نبودند نامشان فاش شود، به بلومبرگ گفتند: این میزان کاهش بر اساس سطح معمول تقاضا در این وقت از سال ارزیابی شده است و میانگین میزان کاهش تقاضا از زمان آغاز بحران کوچکتر خواهد بود.
11	پکن میلیونها نفر را قرنطینه کرد و مدت تعطیلات سال نو را افزایش داد.
12	پروازها لغو شده و مقامات در سراسر جهان تلاش می‌کنند گسترش ویروس را مهار کنند.
13	بانک مرکزی چین برای جلوگیری از ریزش بازارهای مالی، تدابیری را برای افزایش نقدینگی به بازار به کار بست.
14	افت شدید تقاضای چین برای نفت، در سراسر بازارهای انرژی جهانی انعکاس یافته و قیمت برخی از گریدهای نفتی سقوط آزاد پیدا کرده است.
15	به گفته معامله‌گران، فروش محموله‌های نفت به آمریکای لاتین هفته گذشته متوقف شد و فروش نفت غرب آفریقا که یکی از منابع تامین سنتی پالایشگاههای چینی است، کمتر از حد معمول بوده است.
16	به گفته مدیران، پالایشگاه‌های چینی فرآورده‌های نفت فروخته نشده مانند بنزین و سوخت جت را ذخیره می‌کنند اما سطح این ذخایر هر روز بالا می‌رود و برخی از پالایشگاهها ممکن است به زودی به سقف مخازن خود رسیده و دچار محدودیت شوند.
17	اگر چنین اتفاقی روی دهد، آنها ناچارند میزان نفتی که پالایش می‌کنند را کاهش دهد.
18	یک مدیر اظهار کرد که پالایش نفت احتمالا به زودی ۱۵ تا ۲۰ درصد کاهش پیدا خواهد کرد.
19	سینوپک که بزرگترین پالایشگر چین است، سرگرم کاهش ظرفیت تولید پالایشگاههای خود به میزان حدود ۱۳ تا ۱۵ درصد است و کاهش بیشتر تولید را در نهم فوریه بررسی خواهد کرد.
20	معمولا تقاضا برای بنزین و سوخت جت در تعطیلات سال نوی چینی که صدها میلیون نفر به خانه بازمی‌گشتند افزایش و مصرف گازوییل با افت فعالیت صنعتی، کاهش پیدا می‌کرد.
21	علاوه بر قیمت نفت برنت، هر شاخص دیگری در بازار مشتقات و فیزیکی به ضعیف شدن بازار اشاره دارد.
22	بر اساس گزارش بلومبرگ، در چین بازارهای سهام با ازسرگیری معاملات تحت تاثیر شیوع ویروس مرگبار، بیشترین کاهش را از زمان فروپاشی حباب بازار در سال ۲۰۱۵ داشتند.
23	شاخص CSI ۳۰۰ حداکثر ۹.
24	۱ درصد افت کرد و یوان و معاملات آتی نفت در شانگهای هم بیش از هفت درصد ریزش کردند.
