roozno_data###برای استیضاح رییس‌جمهور هم‌پیمان شده‌ایم/ نماینده شوم؛ حکم اعدام روحانی را می‌گیرم###http://roozno.com//fa/news/414098/برای-استیضاح-رییس‌جمهور-هم‌پیمان-شده‌ایم-نماینده-شوم-حکم-اعدام-روحانی-را-می‌گیرم###[]###2020-02-18 09:54:00###۴۱۴۰۹۸###['رئیس جمهور', 'استیضاح']
1@@@2
1	یکی از اعضای ائتلاف آنا مدعی شد: به محض ورود به مجلس روحانی را استیضاح و اعدام خواهیم کرد.
2	بعد از ردصلاحیت گسترده افراد معتدل در دو جناح اصلاح‌طلب و اصولگرا شاهد حضور افرادی در عرصه انتخابات هستیم که تنها دغدغه خود را حذف حسن روحانی نه از عرصه قدرت و حیات سیاسی بلکه از روی زمین می‌دانند.
3	به گزارش روز نو :اصغرجمالی فرد معروف به ابوحنیف به تازگی لیستی به نام ائتلاف آنا منتشر کرده‌ که به گفته او افراد حاضر در این لیست قولنامه‌ای امضا کرده‌اند که روحانی را استیضاح کنند؛ استیضاحی که در نهایت به اعدام منجر خواهد شد.
4	وی اوایل دهه ۵۰ دانشجوی الکتروتکنیک در آلمان بود و بعد آشنایی با شهید چمران اولین فعالیت‌های مبارزاتی را کنار آن شهید و امام موسی صدر در لبنان آغاز کرد، سپس به شهید محمد منتظری پیوست و کنار گروه محمد منتظری به فعالیت پرداخت.
5	عضویت در سازمان حرکة المحرومین و سازمان الفتح، شرکت در جنگهای دوساله لبنان علیه مارونی‌ها و اسرائیل، انتشار نشریات عربی علیه رژیم پهلوی، انتشار تحریر الوسیله و جزوه حکومت اسلامی امام خمینی(ره) و توزیع آن بین حجاج سال ۵۶ و حضور در نوفل لوشاتو کنار امام خمینی از سایر فعالیت‌های اوست.
6	اصغرجمالی فرد در گفت‌وگو با خبرنگار ایلنا درباره برنامه‌های خود پس از ورود به مجلس گفت: از ابتدا عملکرد دولت را زیر نظر داشتیم و رصد می‌کردیم، کارآمدی آقای روحانی کاملا مشخص است.
7	وی ادامه داد: تا زمانی که به مجلس نرفتیم آقای روحانی رئیس جمهور ماست و قبولش داریم!
8	اما اگر وارد مجلس شویم استیضاحش را مطرح و با دو، سوم آرا آن را تصویب می‌کنیم، سپس خدمت مقام معظم رهبری می‌رسیم و امضای عدم کفایت ایشان را می‌گیریم!این نامزد یازدهمین دوره انتخابات مجلس شورای اسلامی ادامه داد: اگر رأی بیاوریم در مرحله اول استیضاحش را مطرح می‌کنیم و باید گفت تمام برادارانی که با من هستند استیضاح آقای روحانی را پیگیری می‌کنند، سپس بعد از آن که استیضاح وصول شد به قوه قضائیه نامه می‌دهیم که وی مجرم و خلاف کار است.
9	وی درباره دلایلش برای مجرم بودن رئیس جمهوری مدعی شد: آقای روحانی سال ۶۵ با نماینده اسرائیل دیدار داشته است و بنده این سند را به زبان‌های عبری، عربی، فارسی و انگلیسی منتشر کرده‌ام و اگر ایشان اعتقاد دارد چنین چیزی نیست می‌تواند از من به دادگاه شکایت کند.
10	جمالی فرد افزود: اشد مجازات را برای آقای روحانی می‌خواهیم که اشد مجازات اعدام است.
11	او امروز خرابکاری می‌کند و به نظام و رهبری ضربه می‌زند!وی درباره این که گفته می‌شود مجلس آینده باتوجه به افرادی که تائید صلاحیت شده‌اند کشور را به سمت و سوی جنگ خواهند برد، مدعی شد: مجلس باید به مردم خدمت کند، هرگز جنگ اتفاق نخواهد افتاد مگر این‌که آقای روحانی گرا دهد تا جنگ آغاز گردد!
12	در غیر این صورت محال است جنگ داشته باشیم.
13	جمالی گفت: آقای روحانی عنوان کرد هرکس دست به برادر من بزند اعلام جنگ کرده است اما ما برادرش را گرفتیم؛ اما خبری نشد.
14	وی مدعی شد: دشمن در کمین است روحانی مثل قذافی عمل می‌کند اما فاتحه «ظریف» او خوانده شده است!این نامزد یازدهمین دوره مجلس شورای اسلامی گفت: تمامی افراد حاضر در لیست قولنامه امضا کرده‌اند تا به آنچه وعده داده‌اند عمل کنند در خصوص استیضاح روحانی هم صدای ضبط شده آنان را که در مسجد ارگ سخنرانی کردند، داریم.
