asriran_1_data###لیگ ملت‌های والیبال به تعویق افتاد###https://www.asriran.com/fa/news/718577/لیگ-ملت‌های-والیبال-به-تعویق-افتاد###['ورزشی']###2020-03-13 19:02:00###۷۱۸۵۷۷###['والیبال', 'لیگ والیبال', 'فدراسیون']
5
1	زمان برگزاری لیگ ملت‌های والیبال به پس از بازی‌های المپیک ۲۰۲۰ توکیو موکول شد.
2	به گزارش ایرنا، شیوع ویروس کرونا در سطح جهان باعث شده است که بسیاری از مسابقات مختلف ورزشی در کشورهای مختلف به تعویق بیفتد.
3	لیگ‌های والیبال بیشتر کشورها هم تعطیل شده است.
4	مسابقات باشگاهی در قاره اروپا هم با چالش جدی روبروست و مسابقات باشگاه‌های آسیا هم چند ماه به تعویق افتاد.
5	امروز (جمعه) فدراسیون بین‌المللی والیبال اعلام کرد که لیگ ملت‌های والیبال هم که قرار بود در خرداد و تیر سال ۹۹ برگزار شود، به تعویق می‌افتد.
6	تاریخ دقیق برگزاری این مسابقات مشخص نیست ولی اعلام شده است که برگزاری مسابقات به پس از بازی‌های المپیک موکول می‌شود.
7	فدراسیون بین‌المللی والیبال اعلام کرده است که با استفاده از این فرصت، هم ورزشکاران می‌توانند به حفظ سلامتی خود توجه کنند و هم اینکه زمان کافی برای برگزاری لیگ‌های داخلی کشورها وجود خواهد داشت.
8	۲ روز قبل هم کنفدراسیون والیبال آسیا اعلام کرده بود که مسابقات باشگاه‌های آسیا که قرار بود از ۳۰ فروردین تا ۶ اردیبهشت در تایلند برگزار شود، به اواخر مرداد موکول شده است.
9	این تصمیمات درحالی اعلام است که فدراسیون والیبال ایران در نخستین روزهای پس از شیوع ویروس کرونا در ایران، برگزاری لیگ برتر را لغو کرد.
10	معرفی نماینده ایران برای حضور در مسابقات باشگاه‌های آسیا دلیل اصلی سازمان لیگ برای برگزاری فشرده لیگ بود تا زودتر تیم قهرمان مشخص شود.
11	از سوی دیگر عنوان می‌شد که با توجه به زمان برگزاری لیگ ملت‌ها، دیگر فرصتی برای برگزاری لیگ ایران هم وجود ندارد.
12	با توجه به تعویق جام باشگاه‌های آسیا و لیگ ملت‌ها و البته تعطیلی لیگ ایران، والیبال ایران تا چند ماه آینده در تعطیلی مطلق خواهد بود.
