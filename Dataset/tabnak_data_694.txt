tabnak_data###ورود پزشکی قانونی به پرونده‌های قصور طب سنتی###https://www.tabnak.ir/fa/news/959606/ورود-پزشکی-قانونی-به-پرونده‌های-قصور-طب-سنتی###['اجتماعی', 'اجتماعی']###2020-02-17 09:00:00###۹۵۹۶۰۶###['پزشکی قانونی', 'قصور', 'طب سنتی', 'سعوط', 'سلنیوم']
1
1	مدیر کل پزشکی قانونی استان تهران از ورود سازمان پزشکی قانونی به پرونده‌های مدعیان قصور طب سنتی خبر داد.
2	به گزارش ایسنا، مهدی فروزش درباره نحوه ورود پزشکی قانونی به قصورات ناشی از طب سنتی اظهار کرد: یکی از وظایف سازمان پزشکی قانونی، رسیدگی به شکایات و پرونده‌های ناشی از قصورهای پزشکی است و قاعدتا هر موضوعی اگر از طریق مراجع قضایی به کمیسیون‌های پزشکی ارجاع شود قابل بررسی است و در این میان طب سنتی هم از این مجموعه مستثنی نیست.
3	وی با بیان اینکه طی ۱۰ ماهه گذشته حدود ۳۲ کمیسیون درخصوص رسیدگی به قصور مدعیان طب سنتی تشکیل شده است، گفت: با توجه به اینکه طب سنتی رشته نوپایی است و شمار اعضای جامعه پزشکی عضو طب سنتی هنوز به تعداد زیادی نرسیده است و نیز با توجه به اینکه اکثر این موارد از نظر پزشکی، تهاجمی نبوده و بیشتر درمانی، دارویی و مراقبتی است بنابراین قصور زیادی در این رشته وجود ندارد.
4	مدیر کل پزشکی قانونی استان تهران در خصوص در اینکه آیا تاثیرات بلند مدت داروهای طب سنتی در آزمایشات پزشکی قانونی مشخص خواهد شد یا خیر گفت: اگر فوت مشکوکی اتفاق بیفتد و در معاینات ظاهری و کالبدگشایی علتی برای آن پیدا نشود یکی از راه های تعیین علت پنهان موارد فوت بررسی موارد آزمایشگاهی سم شناسی و آسیب شناسی است.
5	به گفته فروزش، در حال حاضر اکثر پرونده‌های قصورپزشکی مربوط به طب مدرن است، اما قطعا اگر مواردی از طب سنتی و قصورهای ناشی از آن نیز گزارش و این موضوع به سازمان پزشکی قانونی ارسال شود در آزمایش‌های سم شناسی قابل تشخیص است.
