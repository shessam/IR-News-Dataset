tabnak_data###اردوغان: ترکیه فعلا جز مستشار نیرویی به لیبی اعزام نکرده است###https://www.tabnak.ir/fa/news/953281/اردوغان-ترکیه-فعلا-جز-مستشار-نیرویی-به-لیبی-اعزام-نکرده-است###[]###2020-01-21 01:44:00###۹۵۳۲۸۱###['اردوغان', 'ترکیه', 'لیبی']
1
1	رئیس‌جمهوری ترکیه امروز دوشنبه با بیان اینکه کشورش هنوز نیرویی به لیبی اعزام نکرده است، گفت تنها مشاوران نظامی ترکیه اکنون در آنجا به سر می‌برند.
2	به گزارش ایسنا، به نقل از خبرگزاری اسپوتنیک، سخنان رجب طیب اردوغان،‌ رئیس‌ جمهوری ترکیه در حالی مطرح می‌شود که ابراهیم کالین، سخنگوی ریاست جمهوری ترکیه پیشتر در سخنانی با اشاره به برگزاری کنفرانس برلین با محوریت لیبی، نشست برلین را فرصتی مهم برای توقف درگیری‌ها و حل و فصل سیاسی بحران لیبی توصیف کرده بود.
3	آلمان یکشنبه میزبان کنفرانس برلین با موضوع بحران لیبی بود و شرکت‌کنندگان در این کنفرانس به توافقی درباره یک طرح جامع و ویژه حل بحران در این کشور که شامل تقویت آتش‌بس، تثبیت تحریم تسلیحاتی و ایجاد راهکاری نظامی برای نظارت بر آتش‌بس است، دست یافتند.
4	اردوغان به خبرنگاران همراهش در هواپیمای ریاست جمهوری ترکیه گفت، چنانچه نیروهای خلیفه حفتر به تعهداتشان پایبند نباشند، آنکارا آمادگی دارد تا تدابیر ضروری را اتخاذ کند.
5	او تاکید کرد ترکیه تاکنون به مسوولیت‌هایش در یافتن یک راهکار دیپلماتیک برای بحران لیبی عمل کرده است.
6	رئیس‌جمهوری ترکیه درباره حضور نیروهای کشورش در لیبی و انتقاد برخی احزاب درباره تصمیم ترکیه برای ارائه کمک نظامی به دولت "مشروع" لیبی هم سخن گفت.
7	ترکیه از فائز السراج، نخست‌وزیر دولت وفاق ملی لیبی حمایت می‌کند.
8	اردوغان با بیان اینکه ترکیه تنها یک تیم مربی برای آموزش نظامی راهی لیبی کرده است، گفت: از سوی دیگر، واگنر ۲۵۰۰ پرسنل امنیتی در آنجا (لیبی) دارد.
9	چرا شما این مساله را به بحث نمی‌گذارید؟ زمانی که ما این را می‌گوییم، آن‌ها پاسخی ندارند.
10	فقط واگنر نیست؛ حدود ۵۰۰۰ سرباز سودانی هم آنجا هستند.
11	علاوه بر این، سربازانی از چاد و نیجر هم هستند.
12	دولت ابوظبی از هر منبعی که توانسته آورده است.
13	او گفت نیروهایی که از سودان می‌آیند "مزدور" هستند و امارات آن‌ها را تامین مالی می‌کند.
14	او همچنین از حمایت نظامی روسیه و امارات از نیروهای حفتر اشاره کرد و گفت، ترکیه در جریان مذاکرات برلین میزان حساسیت خود را درباره این موضوع ابراز کرده است.
15	رئیس‌جمهوری ترکیه در بخش دیگری از سخنانش گفت موضوع ادلب از دیگر مباحث گفت‌وگو در نشست برلین بود.
16	او گفت در این نشست و در نشست‌های دوجانبه خصوصا با پوتین به این موضوع اشاره کرده است.
17	به گفته اردوغان، زمانی که او شرایط در ادلب را به پوتین یادآوری کرد، رئیس‌جمهوری روسیه گفت همکاری میان دو کشور خصوصا میان وزارت خارجه، وزارت دفاع و اطلاعات دو طرف باید ادامه یابد.
18	اردوغان با تکرار ادعاهای پیشین خود مبنی بر اینکه نظام سوریه صدها هزار تن را کشته و هنوز هم به حملاتش در ادلب ادامه می‌دهد، گفت: آن‌ها (سورریه و روسیه) اکنون گروه‌هایی که ما به عنوان "اپوزیسیون میانه‌رو" می‌بینیم "تروریست" می‌دانند و مدعی هستند که این گروه‌ها به روسیه لطمه می‌زنند.
19	با این حال من به او (پوتین) گفتم چنانچه این گروه‌ها را به عنوان تروریست ‌ببینید، نظام سوریه کل این کشور را گرفتار رعب و وحشت می‌کند.
20	با این حال، پوتین از پذیرش این حقیقت امتناع کرد.
21	رئیس‌جمهوری ترکیه با اشاره به اینکه برای کمپین جدیدی آماده می‌شود، گفت پناهگاه‌های جدیدی برای آوارگان ساخته می‌شود که شرایط زندگی آن‌ها را بهبود می‌بخشد.
22	او در ادامه ادعاهایش گفت ترکیه کلید دستیابی به صلح در این منطقه است.
23	براساس گزارش ان‌تی‌وی، اردوغان در راه بازگشت از نشست لیبی در برلین همچنین گفت، تلاش‌های ترکیه در این نشست زمینه آتش‌بس میان این طرفین درگیر را فراهم کرد.
24	او افزود، حضور ترکیه در این کشور شمال آفریقا امیدها برای صلح را افزایش داده است.
