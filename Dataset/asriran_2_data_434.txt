asriran_2_data###فرودگاه اهواز مجوز خط پروازی به عمان را دریافت کرد###https://www.asriran.com/fa/news/703706/فرودگاه-اهواز-مجوز-خط-پروازی-به-عمان-را-دریافت-کرد###['اجتماعی ']###2019-12-15 14:57:00###۷۰۳۷۰۶###['فرودگاه', 'عمان']
7
1	مدیرکل فرودگاه‌های خوزستان گفت: فرودگاه اهواز مجوز پرواز به منطقه آزاد صحار در کشور عمان را دریافت کرد.
2	محمد رضا رضایی در حاشیه نشست هماهنگی پرواز اهواز به فرودگاه منطقه آزاد صحار در کشور عمان در گفت‌وگو با ایرنا بیان کرد: این پرواز از ابتدای بهمن‌ امسال و در روزهای سه شنبه از فرودگاه اهواز به وسیله ناوگان هواپیمایی قشم ایر انجام می‌شود.
3	وی گفت: تلاش می‌شود در آینده تعداد پروازهای فرودگاه اهواز به کشور عمان افزایش پیدا کند.
4	وی با بیان اینکه هم اکنون از جمله پروازهای خارجی این فرودگاه به کویت و دبی انجام می‌شود، افزود: فرودگاه اهواز از نظر عملکرد پروازی بین ۵۴ فرودگاه کشور جایگاه چهارمین را دارد.
5	رضایی ادامه داد: روزانه ۸۰ پرواز رفت و برگشت داخلی و خارجی در این فرودگاه انجام می‌شود.
6	مدیرکل فرودگاه های خوزستان با بیان اینکه روند موجود در انجام حجم پروازها مبنای برنامه‌ریزی ساخت فرودگاه جدید اهواز بوده، افزود: این پروژه قرار است در زمینی به مساحت ۲هزار و ۴۵۰ هکتاری و اعتبار ۳۰۰ میلیون یورو ساخته شود.
7	وی ساخت یک فرودگاه مجهز، مدرن و بزرگ در جنوب غرب کشور را ضروری دانست، و گفت: فرودگاه جدید اهواز می‌تواند پاسخگوی نیاز پنج استان باشد و بخش خدمات باربری آن در زمینه جابه جایی کالا بسیار با اهمیت است.
8	رضایی با اشاره به اینکه برای این فرودگاه ۲ باند چهار هزار و ۵۰۰ متری برای پذیرفتن پروازهای مسافری و باربری درنظر گرفته شده ، ادامه داد: ساخت این پروژه هم‌اکنون در مرحله مشاوره است و در آینده به فراخوان بین المللی گذاشته خواهد شد.
9	بندر صحار در کشور عمان واقع شده و در کمتر از ۱۰ سال توانسته است حدود ۲۵ میلیارد دلار سرمایه‌گذاری جذب کند.
10	ایجاد این بندر و منطقه آزاد در راستای سلسله سرمایه‌گذاری‌های مشترکی است که بندر رُتردام هلند با سایر کشورها برای ایجاد شبکه جهانی بنادر (world port network)در برزیل، عمان، هند، و اندونزی ایجاد شده است.
