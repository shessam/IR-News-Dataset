tabnak_data###بیانیه مرکز مستشاری ایران در سوریه خطاب به دولت و ارتش ترکیه / نخستین واکنش ترامپ به امضا توافق صلح با طالبان / اعزام کاروان بزرگ نظامی ترکیه به شمال غرب سوریه / درخواست شخصیت‌های ترکیه برای پایان دخالت اردوغان در سوریه###https://www.tabnak.ir/fa/news/962715/بیانیه-مرکز-مستشاری-ایران-در-سوریه-خطاب-به-دولت-و-ارتش-ترکیه-نخستین-واکنش-ترامپ-به-امضا-توافق-صلح-با-طالبان-اعزام-کاروان-بزرگ-نظامی-ترکیه-به-شمال-غرب-سوریه-درخواست-شخصیت‌های-ترکیه-برای-پایان-دخالت-اردوغان-در-سوریه###['صفحه نخست', 'بین\u200cالملل']###2020-03-01 08:00:00###۹۶۲۷۱۵###['تحولات خاورمیانه', 'تحولات سوریه', 'تحولات عراق', 'تحولات یمن', 'ایران و آمریکا', 'برجام', 'اروپا', 'ادلب', 'روسیه', 'ترامپ', 'ترکیه']
1@@@2
1	نخستین واکنش ترامپ به امضای توافق صلح با طالبان، اعزام کاروان بزرگ نظامی ترکیه به شمال غرب سوریه، درخواست شخصیت‌های ترکیه برای پایان دخالت اردوغان در سوریه و تشدید حملات ارتش سوریه به تروریست‌های مورد حمایت ترکیه در محور سراقب، از جمله مهم‌ترین خبر‌ها و رویداد‌های مرتبط با خاورمیانه در ۲۴ ساعت گذشته بوده اند.
2	در این میان، باید به بیانیه مرکز مستشاری ایران در سوریه خطاب به دولت و ارتش ترکیه نیز اشاره کرد.
3	به گزارش «تابناک»؛ مرکز مستشاری ایران در سوریه، ترکیه را به برخورد عقلانی با موضوع ادلب و بر اساس مصلحت مردم این کشور دعوت کرد.
4	در بیانیه مرکز مستشاری ایران ـ که توسط شبکه خبری المیادین منتشر شده ـ آمده است: علیرغم مواضع دفاعی ما، ارتش ترکیه از طریق هوا و پشتیبانی آتش خود ما را هدف قرار داده است.
5	مرکز مستشاری ایران در سوریه با بیان اینکه واسطه‌هایی برای توقف این شیوه و تجاوزات ارسال کرده است، افزود: اما ارتش ترکیه این درخواست را نادیده گرفته و همچنان به گلوله باران توپخانه ای مواضع، مراکز و پایگاه‌های ما ادامه می‌دهد و توپخانه ارتش سوریه به این اقدام پاسخ داده و ما مستقیم واکنش نشان نداده ایم.
6	در بیانیه مرکز مستشاری ایران آمده است: ما از صبح امروز به نیروهای خود ابلاغ کردیم که نیروهای ترکیه را داخل ادلب به منظور حفظ جان آنها هدف قرار ندهند.
7	این مرکز همچنین ضمن درخواست از نظامیان ترکیه برای رفتار عقلانی افزود: نیرو‌های ترکیه ماه هاست در تیررس نیرو‌های ما هستند و می‌توانستیم انتقام بگیریم، اما به دستور فرماندهان خود این اقدام را نکردیم.
8	مرکز مستشاری ایران در سوریه همچنین همگان را به تدبیر و درک خطرات زیاد ادامه تجاوز به سوریه دعوت کرده و از مردم ترکیه خواسته است به فرماندهان و رهبران ترکیه برای حفظ آرامش و جلوگیری از ریخته شدن خون نظامیان ترکیه در خاک سوریه فشار بیاورند.
9	این مرکز همچنین آورده است، به رغم شرایط دشوار کنونی به حمایت از مردم، دولت و ارتش سوریه ادامه خواهد داد.
10	دونالد ترامپ، رئیس جمهور آمریکا در واکنش به امضای توافق صلح میان نمایندگان کشورش و نمایندگان طالبان که در «دوحه»، پایتخت قطر صورت گرفت، از مردم افغانستان خواست تا صلح را در آغوش بگیرند.
11	در بیانیه‌ای که کاخ سفید منتشر کرده از قول دونالد ترامپ نقل شده است: ما در حال کار هستیم که در نهایت به طولانی‌ترین جنگ آمریکا پایان دهیم و نیرو‌های خود را به خانه‎ بازگردانیم.
12	این اظهارات ترامپ تنها ساعتی پس از امضای توافق صلح میان آمریکا و طالبان اعلام شده است.
13	توافق صلح آمریکا و طالبان امروز در دوحه، پایتخت قطر انجام شد و در مقابل رئیس دفتر سیاسی طالبان نیز امضای این توافق را یک پیروزی و پایان اشغال افغانستان اعلام کرده است.
14	یک کاروان نظامی ترکیه روز شنبه از طریق گذرگاه مرزی «باب الهوی» در شمال غرب سوریه، وارد این کشور شد و به سمت «جبل الزاویه» رفت؛ این کاروان مرکب از چندین دستگاه خودرو زرهی تانک و بولدزور بود.
15	به نوشته پایگاه خبری روسیا الیوم، این اقدام ترکیه همزمان با تشدید تنش‌ها با سوریه و در راستای استقرار تجهیزات نظامی بیشتر آنکارا در شمال غرب سوریه به منظور مقابله با پیشروی ارتش این کشور در استان ادلب صورت گرفته است.
16	از ماه فوریه که آنکارا تصمیم به اعزام نیرو‌هایی به مناطق تحت کنترل گروه‌های تروریستی در سوریه گرفته است، بیش از ۵۵ نظامی ترکیه‌ای در سوریه کشته شدند.
17	۳۴ نظامی ترکیه بامداد روز جمعه در حمله هوایی که در نزدیکی روستای «الباره»، در «جبل الزاویه»، (حومه استان ادلب) رخ داد، کشته شدند که پس از آن، دولت ترکیه نیز دست به حملات علیه مواضع ارتش سوریه زده است.
18	عملیات ارتش سوریه علیه تروریست‌ها در استان‌های ادلب و حلب از چهارم بهمن ماه گذشته و به دنبال نقض گسترده آتش‌بس توسط تروریست‌ها مجددا آغاز شد و همچنان ادامه دارد.
19	نماینده سوریه در شورای امنیت هم شب گذشته از شورای امنیت خواست مانع رفتارهای خصمانه ترکیه در شمال سوریه و اقدام آنکارا در حمایت از گروه‌های تروریستی شده و تجاوزهای رژیم صهیونیستی به حریم هوایی سوریه شود.
20	«امانوئل ماکرون» رئیس‌جمهور فرانسه هم امداد یکشنبه، تلفنی با «رجب طیب اردوغان» و «ولادیمیر پوتین» همتایان ترکی و روسی خود، درباره تحولات اخیر ادلب صحبت کرد.
21	ماکرون در این تماس تلفنی، از پوتین و اردوغان خواست به عملیات نظامی در سوریه پایان داده و بر سر یک آتش‌بس دائم توافق کنند.
22	حسن روحانی رئیس جمهور ایران هم شامگاه شنبه در گفت‌وگوهای تلفنی با پوتین و اردوغان بر ضرورت اجرای توافق آستانه در ادلب سوریه تاکید کرد.
23	فعال و چهره اجتماعی ترکیه از «رجب طیب اردوغان» رئیس جمهور این کشور خواستند دست از مداخله‌های تحریک‌آمیز در سوریه برداشته و نیروهایش را فوراً از این کشور خارج کند.
24	۲۳۶ شخصیت‌ برجسته ترکیه‌ای با امضای طوماری، مخالفت خود را با سیاست‌های اردوغان در سوریه و به خصوص ادلب، اعلام و تاکید کردند که دخالت‌های او در ادلب، آنکارا را به ابزاری در دست کشورهای امپریالیسم و حامی تروریست قرار داده است.
25	به نوشته خبرگزاری رسمی سوریه (سانا)، از جمله کسانی که این سند را امضا کردند، می‌توان به تعدادی زیادی از هنرمندان، بازیگران، ادبا و شعرا، رهبران نهادهای جامعه مدنی، حقوقدانان، روزنامه‌نگاران، اساتید دانشگاه پزشکان و اعضای اتحادیه مشاغل اشاره کرد.
26	سازمان‌دهندگان این اقدام انتظار دارند طی روزهای آتی و با ادامه سیاست‌های تحریک آمیز اردوغان، تعداد امضا‌کنندگان آن صدها نفر دیگر افزایش پیدا کند.
27	یگان‌های ارتش سوریه با حملات تروریست‌های تحت حمایت ترکیه در محور سراقب در حومه جنوب شرقی ادلب مقابله و خسارات‌ سنگینی به آنها وارد کردند.
28	به گزارش سایت شبکه المیادین، ترکیه در حومه حلب پایگاه‌های ارتش سوریه را هدف قرار داد و در اثر آن تعداد کشته شدگان نیروهای ارتش سوریه و حزب‌الله لبنان افزیش یافته است.
29	جنگنده‌های ترکیه همزمان با حملات توپخانه‌ای، پایگاه‌های ارتش سوریه را هدف قرار دادند.
30	گروه‌های مسلح در سوریه نیز تلاش داشتند از حملات ترکیه برای تجمع نیروهای خود جهت حمله به مناطق آزاد شده حومه حلب بهره‌برداری کنند که با مقابله نیروهای سوریه روبه رو شدند.
31	یگان‌های ارتش سوریه عملیات نظامی خود را علیه گروه‌های تروریستی مورد حمایت رژیم ترکیه در حومه ادلب ادامه دادند و ضربات سهمگینی علیه مواضع و حرکات آنها در محور سراقب صورت داده و خسارات سنگینی بر تروریست‌ها متحمل کردند.
32	خبرنگار سانا در منطقه عملیات گفت، یگان‌های ارتش عملیات خود را علیه تروریست‌ها در محور سراقب در حومه جنوبی شرقی ادلب ادامه دادند.
33	آنها ضربات توپخانه‌ای و موشکی شدید را به محل‌های گروه‌های تروریستی، خطوط تأمین و محاور آنها انجام دادند، باعث کشته و زخمی شدن تعدادی از تروریست‌ها و انهدام تعدادی از خودروهای خود شد.
34	وی در ادامه بر حمایت رژیم ترکیه از تروریست‌های حاضر در سوریه تاکید کرد.
35	از سوی دیگر، یگان‌های ارتش سوریه به انجام عملیات خود در مبارزه با گروهک‌های تروریستی در روستاهای واقع بین حومه جنوبی ادلب و حومه شمالی غربی حماة ادامه دادند و پنج روستای جدید را پس از نبردهای شدید با تروریست‌ها آزاد کردند.
36	خبرنگار خبرگزاری رسمی سوریه (سانا) از منطقه عملیات گزارش داد: یگان‌های ارتش امروز با انجام عملیات شدید و ضربات توپخانه‌ای و موشکی موفق شدند روستاهای منصوره، یاره، خربه الناقوس، تل واصل و زیزون جدیده در حومه شمالی غربی حماة و دورترین حومه جنوبی ادلب را آزاد کنند.
37	خبرنگار سانا افزود: این عملیات منجر به هلاکت و زخمی شدن تعدادی از تروریست‌ها و انهدام مواقع مستحکم و خودروها و تسلیحات آنها شد.
38	خبرنگار در ادامه گفت: یگان‌های ارتش به تعقیب تروریست‌های باقی مانده به سمت شهرک کنصفره در حومه جنوبی ادلب ادامه دادند.
