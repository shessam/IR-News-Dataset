tabnak_data###کنسرت‌ آنلاین، مسئولیت اجتماعی خوانندگان در دوران عبور از کرونا###https://www.tabnak.ir/fa/news/965164/کنسرت‌-آنلاین-مسئولیت-اجتماعی-خوانندگان-در-دوران-عبور-از-کرونا###['فرهنگی', 'موسیقی']###2020-03-11 19:21:00###۹۶۵۱۶۴###['بنیامین بهادری', 'حجت اشرف زاده', 'کنسرت آنلاین']
7@@@8@@@9
1	طولانی شدن دوران شیوع ویروس کرونا، اهمیت مشارکت گسترده و فراگیر اهالی فرهنگ و هنر برای افزایش امید و روحیه عموم مردم که در این دوره زمانی دسترسی به تفریحات عمومی ندارند و در این میان، خوانندگان و موزیسن‌ها که اکنون امکان برگزاری کنسرت‌ ندارد، در این مقطع می‌توانند به صورت فراگیری کنسرت‌های آنلاین برگزار کنند و زمینه را برای ارتقای روحیه عمومی فراهم کنند.
2	به گزارش «تابناک»؛ با تداوم شیوع کرونا در سطح کشور، مراسم تجمع فرهنگی نظیر سینما، تئاتر و کنسرت‌های موسیقی به عنوان مراکز پرتراکم تا زمان کنترل دامنه شیوع این ویروس تعطیل شدند.
3	البته «تابناک» مطلع شد برخی گروه‌های فعال در این صنوف هنری فشارهای شدیدی را در دستور کار قرار داده‌اند که یا این مراکز بازگشایی شود و یا مابه‌ازای روزهای تعطیل، به این مجموعه خسارت پرداخت شود؛ رویکردی که تنها در صورت قابل پذیرش است که به همه واحدهای صنفی در همه مشاغل خسارت پرداخت شود و خون اهالی فرهنگ پررنگ‌تر از سایر اقشار تلقی نشود.
4	با وجود آنکه اهالی فرهنگ در این دوره با ضررهای قابل توجهی مواجه شدند اما در کنار مردم ایستادند و به سهم خود کوشش‌هایی را انجام دادند که البته نسبت به وسعت ماجرا قابل توجه نیست.
5	برخی طنزنویس‌ها تلاش کردند با ساختن آیتم‌هایی اندکی فضا را بهتر کنند اما شاید موسیقی کارکرد موثری در این مقطع داشته باشد.
6	بر همین اساس گروهی از هنرمندان با برگزاری کنسرت‌های آنلاین، کوشیدند امکان حضور در چنین فضاهایی و تجربه دسته جمعی را به این شکل جبران کنند و به هوادارانشان امید و آرامش دهند؛ اقدامی که در نوع خود ابتکار قابل توجهی محسوب می‌شود.
7	بنیامین بهادری چراغ اول را روشن کرد و پس از لغو کنسترش، یک کنسرت آنلاین برگزار کرد و در ادامه حجت اشرف زاده و سالار عقیلی نیز کنسرت آنلاین برپا کردند.
8	گروهی از خوانندگان پاپ نیز وعده‌اش را داده‌اند اما هنوز اتفاقی رخ نداده است.
9	این در حالی است که انتظار می‌رود، شاهد شکل گیری یک جریان قوی باشیم که اساساً به مدلی جهانی تبدیل شود و همه چیز به تک مضراب‌ها خلاصه نشود.
10	این فرصت هم اکنون نیز فراهم است و وزارت فرهنگ و ارشاد اسلامی باید هنرمندان را تشویق کند در این قالب و قالب‌های دیگر که از سوی چهره‌های خلاق ارائه می‌شود، امکان ارائه ظرفیت‌های هنری و فرهنگی امیدبخش فراهم شود.
11	جای تردید نیست که خوانندگانی که دست به چنین اقدامی می‌زنند، شاید منفعت مالی به لحظه‌ای نبرند اما قطعاً بر سرمایه اجتماعی‌شان افزوده‌اند و در بلندمدت حتی دستاورد مالی نیز برای آنها خواهد داشت.
12	بنابراین حتی اگر بحث مردم‌داری و هموطن‌دوستی نیز در میان نباشد و صرفاً از منظر تبلیعات به چنین اقدامی نگریست، برگزاری چنین برنامه‌هایی می‌تواند برای عاملانش یک دستاورد و اعتبار ویژه باشد و مردم قطعاً آنهایی که این روزها به هر شکلی که توانستند کنارشان بودند را فراموش نمی‌کنند.
13	در عین حال می‌توان حتی تئاترهای آنلاین و دیگر رویدادهای آنلاین هنری را نیز برپا کرد و در واقع این کنسرت‌های آنلاین را پایه چنین عرضه‌ای قرار داد.
14	این امکان اجراهای هنری آنلاین، بستر مناسبی برای ارائه هشدارهای روزانه درباره کرونا و آموزش و فرهنگ‌سازی برای افزایش مراقبت عمومی و قطع زنجیره شیوع است و در واقع می‌تواند حتی کارکردی فراتر از امیدآفرینی برای مردمی باشد که بنابر توصیه‌های پزشکی و درمانی، روش صحیح را در پیش گرفته‌اند و به جز در موارد ضروری برای خرید عمده، از خانه خارج نشده‌اند.
15	باید صبر کرد و دید این امکان هم از سوی متولیان فرهنگ و هم از سوی اهالی هنر به ویژه اهالی موسیقی مورد بهره برداری حداکثری قرار می‌گیرد یا همه چیز به همین تک مضراب‌ها خلاصه خواهد شد؟
