tabnak_data###مشارکت زیر ۵۰ درصد هم اشکالی در دموکراسی ایجاد نمی‌کند###https://www.tabnak.ir/fa/news/960290/مشارکت-زیر-۵۰-درصد-هم-اشکالی-در-دموکراسی-ایجاد-نمی‌کند###[]###2020-02-19 15:27:00###۹۶۰۲۹۰###['مشارکت', 'دموکراسی', 'انتخابات']
1
1	سخنگوی شورای نگهبان با بیان اینکه تا کنون مشارکت زیر ۵۰ درصد در انتخابات نداشته‌ایم، گفت: مشارکت زیر ۵۰ درصد هم اشکالی در دموکراسی ایجاد نمی‌کند.
2	به گزارش ایسنا، نشست خبری سخنگوی شورای نگهبان با حضور خبرنگاران داخلی و خارجی در هتل لاله تهران برگزار شد.
3	این نشست در آستانه برگزاری انتخابات یازدهمین دوره مجلس شورای اسلامی و اولین میان‌دوره‌ای پنجمین دوره مجلس خبرگان رهبری برگزار شده است.
4	عباسعلی کدخدایی در پاسخ به سوالی درباره میزان تاثیر شرایط اقتصادی بر مشارکت انتخابات، گفت: تخصص من نیست ولی بطور کلی عوامل مختلفی در میزان مشارکت در همه انتخابات و در همه جوامع موثر بوده است.
5	جامعه ایران دور از این قضیه نیست.
6	پیش بینی ما این است که مشارکت خوبی در انتخابات پیش رو داشته باشیم.
7	میانگین مشارکت ما کمتر از ۵۰ درصد نبوده است.
8	و این بار هم بالای ۵۰ درصد خواهد بود.
9	وی درباره قوانین و مقررات شورای نگهبان گفت: شورا تابع قوانین هست وما تابع قانون انتخابات هستیم و بارها هم اصلاح شده و باید این قانون را اجرا کنیم و این بار هم تلاش ما این بود قانون بدرستی اجرا شود.
10	سخنگوی شورای نگهبان درباره رد صلاحیت اصلاح طلبان گفت: عملکرد شورای نگهبان پاسخ روشنی است که هیچ گاه شورا نگاه سیاسی نداشته است و قانون را مدنظر داشته است و با چشمان بسته نسبت به جریان های سیاسی قضاوت می کند.
11	وی درباره اینکه آیا شورا بر تبلیغات نظارت دارد در زمانی که هزینه‌های نامتعارف می کنند؟ گفت: اگر چه قانون حداقلی است و ما تنها کاری که می‌توانیم کنیم این است اگر تبلیغات خلافی باشد و در سرنوشت انتخابات موثر باشد در بررسی صحت حوزه های انتخابیه مدنظر قرار می گیرد.
12	سخنگوی شورای نگهبان در پاسخ به سوالی درباره اینکه با توجه به پایان مهلت تبلیغات، گفته بودید احتمال بررسی مجدد صلاحیت برخی نمایندگان هست و حاشیه سازی‌ها نسبت به شورای نگهبان، گفت: در خصوص بحث بررسی صلاحیت ها زمان قانونی اش گذشته است و ۲۲ بهمن بود که نظر نهایی را اعلام کردیم.
13	با توجه به ثبت نام ۱۶ هزار نفر ممکن است اشکالاتی صورت گرفته باشد که اندک است‌.
14	چند مورد بود که تاچند روز گذشته به وزارت کشور دادیم و بعد از آن خیر، بررسی جدیدی نداریم و شایعات کذب است.
15	‌وی با طرح این سوال که آیا با عدالت انتخاباتی همسو است یا خیر؟ گفت: باید قانونگدار پاسخگو باشد و قانون انتخابات هرچه سریعتراصلاح کنند و ثبت نام بی رویه و زمان کم برای بررسی‌ها بدون ابزار لازم ممکن است این اشکالات وجود داشته باشد.
16	سخنگوی شورای نگهبان درباره بحث امنیت در انتخابات گفت: دستگاه‌های انتظامی و امنیتی هماهنگی لازم دارند و برای روز برگزاری انتخابات این دستگاه‌های امنیتی و انتظامی مستقرند.
17	در شورای امنیت کشور این کار صورت می گیرد.
18	کدخدایی درباره پول های کثیف گفت: از مجلس تشکر می کنم برای قانون شفافیت.
19	در بررسی صحت حوزه‌ها اگر گزارش‌هایی بدست ما برسد که هزینه‌های نامتعارف یا تخلفاتی در تبلیغات کردند قطعا شورای نگهبان می تواند ورود کند و نسبت به صحت انتخابات نظرش را بگوید.
20	وی درباره ابطال آرا گفت: ابطال آرا زمانی است که تخلف مهمی صورت گرفته باشد و موثر در سرنوشت انتخابات باشد و اگر چنین چیزی رخ دهد طبیعتا شورا ورود می کند.
21	سخنگوی شورای نگهبان درباره اینکه چرا شورای نگهبان دلایل رد صلاحیت را اعلام نمی کند؟ گفت: قانون انتخابات آن را گفته.
22	ممنوعیت قانونی است و شورا نمی تواند آن را برای عموم منتشر کند.
23	وی درباره امنیت انتخابات گفت: امنیت در روز انتخابات برعهده دستگاه‌های انتظامی و امنیتی است و براساس دستورالعمل وزارت کشور، امنیت انتخابات را تامین خواهند کرد کما اینکه در ادوار گذشته هم انتخابات در امنیت کامل برگزار شده است.
24	کدخدایی در پاسخ به سوالی درباره اعلام سه دلیل از مهمترین دلایل رد صلاحیت کاندیداها گفت: در ارتباط با بحث تخلفات سه محور را قبلا لحاظ کردم که در قوانین انتخاباتی به آن پرداخته شده است.
25	‌ رد صلاحیت‌ها یا اقتصادی و سواستفاده مالی و اخلاقی و روابط نامتعارف و یا اقدام علیه نظام جمهوری اسلامی ایران و حرکت در جهت مخالف حاکمیت جمهوری اسلامی است.
26	وی در خصوص اظهارات رییس جمهور مبنی بر ۴۴ حوزه غیررقابتی در انتخابات پیش رو گفت: نسبت به برخی حوزه‌ها که گفته شده شورای نگهبان هیچگاه با نگاه حزبی و شرکت سهامی دانستن انتخابات عمل نمی‌کند و ما سهمی برای گروه‌ها در نظر نمی‌گیریم.
27	این ۴۴ حوزه آمار دقیق نیست چرا که بسیاری از کاندیداهای انتخابات مستقل هستند و در گروه‌های متعارف نمی‌گنجند.
28	رییس جمهور نامه‌هایی را به ما ارسال کرده‌اند که ما هم بلافاصله پاسخ‌ دادیم.
29	کدخدایی در رابطه با تاثیر مسائل منطقه، ترور سردار سلیمانی و فشار آمریکا در خصوص رد صلاحیت‌ها گفت: ما صلاحیت‌ها را براساس قانون بررسی میکنیم اما تاثیر در مشارکت نشان می دهد مردم ما پاسخ محکمی به فشارها آمریکا در انتخابات خواهد داد.
30	وی در پاسخ به سوال خبرنگار فرانسوی درباره احتمال کاهش مشارکت به زیر ۵۰ درصد گفت: اگر مشارکت زیر ۵۰ درصد باشد، تازه می‌شویم مانند کشور فرانسه.
31	ما مشارکت زیر ۵۰ درصد نداشتیم و بالای ۵۰ درصد بوده ولی براساس قوانین زیر ۵۰ درصد هم اشکالی در دموکراسی ایجاد نمی‌کند.
32	کما اینکه در اروپا شاهد مشارکت زیر ۵۰ درصد هم بوده ایم.
33	وی درباره جابجایی آرا گفت: اگر محرز شود با جابجایی افراد حقی از افراد ضایع شده قطعا در بررسی صحت‌ آرا در حوزه‌ها اقدام می کنیم.
34	در ادوار گذشته هم داشتیم که این مشکل را داشتند که با آن برخورد شد و انتخابات در آن حوزه ابطال شد.
35	کدخدایی گفت: در کشور ما علاوه بر احزاب و گروه‌ها افراد زیادی به عنوان مستقل در انتخابات شرکت می کنند و نگاه شورای نگهبان به احزاب در چارچوب قوانین است و نگاه سیاسی نداشته است.
36	آماری که منتشر شده عامل بررسی صلاحیت‌ها در میزان مشارکت کمتر تاثیر داشته و بیشترین موارد مربوط به مسایل معیشتی و اقتصادی است.
37	کدخدایی در پاسخ به این سوال که چرا بسیاری ازنمایندگان فعلی پارلمان در انتخابات این دوره رد صلاحیت شدند ؟ گفت: صلاحیت نمایندگان و روسای جمهور و مجلس خبرگان رهبری برای همان دوره است که مورد تایید قرار می گیرد.
38	صلاحیت نمایندگان برای دوره ۴ ساله است و برای دوره آینده باید بررسی مجدد شود.
39	اگر تخلفاتی شده باشد در مرحله بعد مورد توجه قرار می گیرد.
40	تعداد نمایندگان رد صلاحیت شده ۷۵ نفر است که فکر نمی کنم زیاد باشد و ما ناچاریم قانون را رعایت کنیم.
41	روشی که شورا داشته براساس مواد مقرر در قانون بوده که در همین چارچوب عمل کردیم و مستندات پرونده و انطباق با مواد قانونی بوده است.
42	وی در پاسخ به سوالی درباره اینکه شما اخیرا گفتید که قرار نیست زیر ۵۰ درصد مشارکت باشد اما این پیش بینی شماست.
43	تا چه حد این میزان کاهش یابد امکان دارد انتخابات بدور بعدی کشیده شود؟ گفت: برای برنده شدن نمایندگان ما ۲۰ درصد آرا را لازم داریم که نمایندگان رای لازم داشته باشند تا انتخابات پذیرفته شود.
44	وی پاسخ به سوالی درباره خرید و فروش صلاحیت پیرامون شورای نگهبان و بازداشت چند نفر از سوی دادستانی و اینکه حراست شورا تا کجا آن را پیگیری کرده و موضوع هتل هویزه چیست؟ گفت: این موضوع واقعیت ندارد و ما در همه ادوار گفتیم که مراقب کلاهبرداران باشند و در همه ادوار کم و بیش رخ داده و افراد سودجو از سادگی افراد سواستفاده کردند و کلاهبرداری کردند وآن را به قوه دادیم و رسیدگی و حکم لازم صادر شد.
45	کدخدایی افزود: در این دور برخی از افراد حسن نیت نداشتند و مطالب را رسانه‌ای کردند و پاسخ ما این بود که چرا رسانه‌ای می کنند.
46	با حفاظت وزارت اطلاعات و دستگاه‌های ذیربط و همکاری قوه قضاییه مثل ادوار گذشته برخورد خواهد کرد.
47	در ابتدای مراحل رسیدگی هشدار دادیم که ثبت نام کنندگان مراقب کلاهبرداران و افرادسودجو باشند.
48	ممکن است در خصوص شورا هم رخ دهد.
49	وی در خصوص اظهارات اصلاح‌طلبان مبنی بر عدم وجود تعداد کافی کاندیدا برای تشکیل لیست و تخریب شورای نگهبان گفت: ارزیابی اینگونه مسائل بر عهده رسانه‌ها است و وظیفه شورای نگهبان اجرای قانون است.
50	انتظار ما این است که مسئولین قبل از موضع گیری اطلاعات را بگیرند که البته برخی اظهارات خود را تصحیح کردند که سپاسگزاریم.
51	وی در خصوص اینکه آیا مواضع سیاسی افراد هم در ردصلاحیت‌ها تاثیر دارد که اگر کسی خواهان ارتباط با آمریکا باشد رد صلاحیت می‌شود، گفت: شورای نگهبان باشگاه سیاسی نیست و ملاک ما آرا و نظرات نیست اما سایر مواد که در قانون آمده از سوی ما لحاظ می‌شود.
52	سخنگوی شورای نگهبان در خصوص رد صلاحیت برخی نمایندگان از جمله علی مطهری که به دلایل رد صلاحیت خود معترض است؟ گفت: ما دلایل عدم تایید صلاحیت را به نمایندگان اعلام کردیم و ما علی مطهری را علیرغم اینکه درخواستی نداشت به شورا دعوت کردیم آنجا دوربین هم بود و می‌توانستند درخواست دهند تا با رسانه صحبت کنند و دلایل ردصلاحیت‌شان را اعلام کنند.
53	کدخدایی گفت: بیش از ۵۰ درصد افرادی که تایید شدند حدود ۷۲۰۰ نفر هستند و چیزی کمتر از ۵ هزار نفر صلاحیتشان تایید نشد و بخشی هم عدم احراز را داشتیم.
54	من اطمینان می دهم که در همه حوزه ها رقابت بین افرادهست اینکه احزاب و گروه‌ها چه سهمی دارند بایددستگاه های دیگر انرا بگویند.
55	وی درباره نامه اعضای شورای شهر و ارایه اسناد نسبت به تایید صلاحیت چند نامزد به شورای نگهبان و اینکه آیا نامه به اعضای شورای نگهبان تحویل داده شده است گفت: در رابطه باهمه افراد مدراک و مستندات دریافت شده و اگر مستندات دقیقی باشد و در بررسی صلاحیت‌ها تاثیر گذار است.
56	سخنگوی شورای نگهبان افزود: نامه شورای شهر واصل شد و دیدم و در اختیار اعضای محترم قرار گرفته و نظر قبل اعلام شد.
57	وی درباره اینکه چه پیامی برای افراد و جوانانی که پای صندوق ها نمی‌آیند دارید؟ گفت: قالب جوانان پای صندوق‌ها هستند.
58	شما می توانید تصویربرداری کنید.
59	اگر کسی مایل نیست اصراری نیست ولی جوانان ما به سرنوشت آینده می اندیشند و از منافع ملی دفاع می کنند وحضورشان دفاع از منافع ملی و آینده خود است.
60	سخنگوی شورای نگهبان در پاسخ به این سوال که آیا تمایلی برای نظارت از سوی کشورهای دوست بر انتخابات ایران وجود دارد یا خیر، گفت: البته بارها عرض کرده‌ام که انتخابات ما آزاد و در منظر همه جهانیان است و دعوت از خبرنگاران خارجی نشان می‌دهد ما هیچ نگرانی نداریم اما لفظ نظارت را توهین به مردم ایران می‌دانیم که البته کشورهای دوست ما می‌توانند بصورت موردی در این حوزه حضور داشته باشند.
61	وی در خصوص آمار نمایندگان فعلی مجلس که در انتخابات ثبت‌نام کرده‌اند، گفت: ٢۴٨ نفر نماینده ثبت‌نام کردند که صلاحیت ٧۵ نفراز آنها تایید نشد.
62	کدخدایی گفت: انصراف تا شب انتخابات هم هست.
63	وی افزود: سامانه مردم ناظر هزار گزارش دریافت کرده و مربوط به تبلیغات انتخابات است که بیشتر آن صحت نداشته و ۱۰۰ تا از آن را بررسی کردیم و برای دفاتر فرستادیم و اگر دفاتر به اقدامی بر بخورند انجام می دهند.
64	سخنگوی شورای نگهبان در پاسخ به سوالی مبنی بر اینکه آیا شما تا تشکیل مجلس هم صلاحیت‌ها را بررسی می‌کنید مانند اتفاقی که برای مینو خالقی افتاد؟ گفت: موضوع گفته شده شما مربوط به صحت انتخابات است نه بررسی صلاحیت.
65	بعد از برگزاری انتخابات نسبت به صحت انتخابات، اعضای محترم اعلام نظر می کننند.
66	وی درباره اینکه امکان دارد کاندیدایی در امر انتخاباتی تخلفش محرز و صلاحیتش رد شود گفت: اگر تخلفی ثابت شود واسناد جدیدی دربررسی صلاحیت فرد بدستمان برسد، اگرتایید صلاحیت شده، عدم صلاحیت او اعلام می‌شود.
67	کدخدایی در پایان ضمن تشکر از خبرنگاران گفت: ان‌شاءلله گزارش های خوبی روز دوم اسفند برای مردم جهان مخابره کرده و شور وشعف مردم را مخابره کنید.
