tabnak_data###سفر وبلاگ‌نویس اسرائیلی به عربستان در میان استقبال گرم سعودی‌ها###https://www.tabnak.ir/fa/news/959949/سفر-وبلاگ‌نویس-اسرائیلی-به-عربستان-در-میان-استقبال-گرم-سعودی‌ها###[]###2020-02-18 13:37:00###۹۵۹۹۴۹###['اسرائیل', 'عربستان', 'سعودی']
1
1	وبلاگ‌نویس اسرائیلی – روسی که به تازگی به عربستان سفر کرده از استقبال گرم و خوش و بش به شدت گرم نیروهای پلیس سعودی از وی پس از دیدن گذرنامه اسرائیلی‌اش سخن گفت.
2	به گزارش ایسنا، روزنامه یدیعوت آحارونوت نوشت، هنوز مقامات عربستان به این اظهارات الکس لیوشین، وبلاگ‌نویس اسرائیلی – سعودی واکنشی نشان نداده‌اند.
3	به جز مصر و اردن که براساس پیمان‌های صلح با رژیم صهیونیستی در ارتباط هستند، هیچ کشور عربی روابط رسمی علنی با این رژیم ندارد.
4	یدیعوت آحارونوت نوشت، لیوشین با استفاده از مجوز جدید رژیم صهیونیستی به شهروندان خود برای سفر به عربستان، با اهداف تجاری و سرمایه‌گذاری وارد این کشور شد و احتمالا او نخستین اسرائیلی است که از زمان صدور این مجوز، رسما به عربستان رفته است.
5	لیوشین در این سفر گفت: سعودی‌ها اعم از زن و مرد به شکل خاصی بسیار "با محبت" هستند.
6	وی ادامه داد: چون عربستان سال‌ها به روی خارجی‌ها بسته بود و به همین دلیل مردم این کشور خیلی به گردشگرها عادت ندارند از همین رو می‌ترسم که گردشگر اسرائیلی معمولی با مشکلاتی روبرو شود.
7	یدیعوت نوشت، لیوشین با گذرنامه روسیه وارد عربستان شد اما پلیس عربستان در گذرگاه مرزی متوجه شد که مهر خروجش از قبرس(که از آنجا وارد عربستان شده)، روی گذرنامه‌اش وجود ندارد.
8	به همین دلیل لیوشین مجبور شد گذرنامه اسرائیلی خود را نشان دهد و نیروهای پلیس سعودی هم با دیدن گذرنامه اسرائیلی لبخندی زدند و یکی از آنها به او گفت که این بار به عنوان یک اسرائیلی به عربستان سفر خواهی کرد.
9	این روزنامه عبری‌زبان نوشت، لیوشین در عربستان از جنوب و از مرزهای مشترک با یمن گرفته تا شمال و مرزهای اردن دیدن کرده و اقامت کوتاهی در مناطق کوهستانی با آب و هوای سرد داشته است.
10	این وبلاگ‌نویس اسرائیلی در آخر سفرش اینگونه برداشت خود را بیان کرد: "عربستان به آمریکا بسیار شبیه‌تر است تا خاورمیانه.
11	بسیاری از اروپایی‌ها و آمریکایی‌ها برای کار به عربستان آمده‌اند و حقوق‌هایی که در این کشور دریافت می‌کنند نجومی است و از ۱۰ هزار دلار در ماه شروع می‌شود.
12	"در ماه ژوئیه ۲۰۱۹ هم محمد سعود، فعال سعودی در شبکه‌های اجتماعی در قالب یک هیئت رسانه‌ای از کشورهای عربی به اراضی اشغالی سفر کرده بود.
13	سفری که خشم مردم جهان عرب را برانگیخت.
14	همچنین ژانویه گذشته آریه درعی، وزیر امور داخلی رژیم صهیونیستی حکم مجوز رسمی سفر اسرائیلی‌ها به عربستان را امضا کرد.
15	طبق گزارش روزنامه "یسرائیل هیوم"، به این ترتیب اسرائیلی‌ها امکان سفر به عربستان را جهت شرکت در نشست‌های تجاری یا بررسی سرمایه‌گذاری‌ را برای مدت ۹ روز پیدا می‌کنند این علاوه بر انجام سفر به منظور ادای فریضه حج و عمره برای مسلمانان ساکن اراضی اشغالی است.
16	این درحالی است که یک روز پس از این اظهارات درعی، فیصل بن فرحان، وزیر خارجه عربستان به شبکه "سی‌ان‌ان" آمریکا گفت: سیاست ما ثابت است و هیچ ارتباطی با اسرائیل نداریم و دارندگان گذرنامه اسرائیلی نمی‌توانند در حال حاضر به عربستان سفر کنند.
17	هنگامی که توافق صلحی میان فلسطین و اسرائیل حاصل شود موضوع سفر اسرائیلی‌ها بررسی می‌شود.
18	بنیامین نتانیاهو، نخست وزیر رژیم صهیونیستی نیز در کنفرانس روسای سازمان‌های یهودی آمریکایی در قدس اشغالی گفت: روابط را با کشورهای عربی گسترش می‌دهم و می‌توانم به شما بگویم که تنها یک یا دو یا سه کشور عربی هستند که با ما رابطه ندارند!
