tabnak_data###حمله تروریستی در بورکینافاسو با ۳۶ کشته###https://www.tabnak.ir/fa/news/953649/حمله-تروریستی-در-بورکینافاسو-با-۳۶-کشته###['صفحه نخست', 'سیاسی']###2020-01-22 09:15:00###۹۵۳۶۴۹###['بورکینافاسو', 'حمله تروریستی', 'بازار محلی', 'کشته و زخمی', 'غیر نظامیان']
1
1	حمله تروریستی گروهی از شبه نظامیان مسلح به یک بازار محلی در کشور آفریقایی بورکینافاسو دست کم ۳۶ کشته برجای گذاشت.
2	به گزارش «تابناک» به نقل از مهر از رویترز، گروهی از شبه نظامیان مسلح با حمله تروریستی به یک بازارچه محلی در روستای «آلمائو» در استان «سانماتنگا» بورکینافاسو ۳۶ غیرنظامی را کشتند.
3	این کشتار بخشی از روند تشدید خشونتها در این کشور واقع غرب آفریقاست که تاکنون صدها کشته برجای گذاشته و دست کم یک میلیون نفر را از خانه و کاشانه خود آواره کرده است.
4	دولت بورکینافاسو در بیانیه ای اعلام کرد که «حملات مکرر به غیرنظامیان بی گناه نشاندهنده ضرورت همکاری واقعی میان نیروهای دفاعی و امنیتی است».
5	«راچ مارک کابور» رئیس جمهور بورکینافاسو نیز در واکنش به این کشتار دو روز عزای عمومی اعلام کرد.
6	هنوز هیچ گروه خاصی مسئولیت این حمله را برعهده نگرفته است.
7	گفتنی است که گروههای اسلام گرای افراطی و وابسته به القاعده و داعش ظرف ماههای اخیر به طور فزاینده ای علیه شبه نظامیان و اهداف نظامی در بورکینافاسو دست به حمله زده اند که از آن جمله می توان به حمله به کاروان کارگران معدن کاو در ماه نوامبر اشاره کرد که حدود ۴۰ کشته برجای گذاشت.
