tabnak_data###تقلای ترامپ برای حل بحران قطر جهت کاهش پروازها از آسمان ایران / نشست «میشل عون» و سفرای پنج عضو شورای امنیت/ درخواست روسیه برای توقف فوری جنگ در لیبی / تأکید حزب‌الله بر شکست قانون «سزار»###https://www.tabnak.ir/fa/news/982334/تقلای-ترامپ-برای-حل-بحران-قطر-جهت-کاهش-پروازها-از-آسمان-ایران-نشست-میشل-عون-و-سفرای-پنج-عضو-شورای-امنیت-درخواست-روسیه-برای-توقف-فوری-جنگ-در-لیبی-تأکید-حزب‌الله-بر-شکست-قانون-سزار###['صفحه نخست', 'بین\u200cالملل']###2020-06-04 08:00:00###۹۸۲۳۳۴###['تحولات خاورمیانه', 'تحولات سوریه', 'تحولات عراق', 'تحولات یمن', 'ایران و آمریکا', 'برجام', 'اروپا', 'روسیه', 'چین', 'کروناویروس']
1@@@2
1	نشست «میشل عون» و سفرای پنج عضو شورای امنیت، درخواست روسیه برای توقف فوری جنگ در لیبی، تأکید حزب‌الله بر شکست قانون «سزار» و واکنش طالبان به گزارش سازمان ملل درباره ادامه همکاری با القاعده، از جمله مهم‌ترین خبر‌ها و رویداد‌های مرتبط با خاورمیانه در ۲۴ ساعت گذشته بوده اند.
2	در این میان، باید به تقلای ترامپ برای حل بحران قطر جهت کاهش پرواز‌ها از آسمان ایران نیز اشاره کرد.
3	به گزارش «تابناک»؛ دولت آمریکا به ریاست «دونالد ترامپ» تلاش جدیدی برای حل و فصل تنش سه ساله میان قطر و همسایگانش در خلیج فارس آغاز کرده است.
4	روزنامه وال‌استریت‌ژورنال به نقل از منابع آگاه گزارش داد، دولت ترامپ، عربستان سعودی و امارات متحده عربی را تحت فشار قرار داده تا ممنوعیت‌های اعمال‌شده علیه شرکت‌های هواپیمایی قطر برای پرواز بر فراز این کشورها را بردارند.
5	تلاش‌های مکرر برای پایان دادن به این منازعه که از روز جمعه وارد چهارمین سال می‌شود تا کنون به درهای بسته خورده است.
6	روزنامه وال‌استریت‌ژورنال می‌نویسد تلاش‌های جدید دولت ترامپ با مقاومت شدیدی از سوی عربستان سعودی روبه‌رو شده و این موضوع امیدها برای حل این مناقشه را کاهش داده است.
7	این روزنامه گزارش داده، دولت ترامپ اکنون بر یک موضوع خاص برای حل و فصل این بحران متمرکز شده است: حریم هوایی.
8	مقام‌های آمریکایی گفته‌اند، ترامپ شخصاً عربستان سعودی را تحت فشار قرار داده تا محدودیت‌های اعمال‌شده برای استفاده قطر از حریم هوایی این کشور را بردارد، زیرا این مساله اغلب هواپیماها را مجبور به استفاده از حریم هوایی ایران می‌کند و منبع درآمدی برای این کشور محسوب می‌شود.
9	یک مقام آمریکایی گفت: «اکنون احساس اضطرار بیشتری برای حل مساله حریم هوایی وجود دارد.
10	ما از اینکه پروازهای قطرایرویز از آسمان ایران باعث سرازیر شدن پول به این کشور می‌شود احساس ناخرسندی می‌کنیم.
11	»وال‌استریت‌ژورنال نوشته، پرواز هواپیماهای قطری از آسمان ایران یکی از عوارض جانبی ناخواسته و پیش‌بینی‌نشده بحران دیپلماتیک قطر بوده است.
12	«میشل عون» رئیس‌جمهور لبنان روز چهارشنبه نشستی با سفرای پنج عضو دائم شورای امنیت برگزار کرد.
13	بر اساس گزارش خبرگزاری رسمی لبنان «ان.
14	ان.
15	ای»، عون در این دیدار اعلام کرد، ۴۵ سال از شراکت لبنان و سازمان ملل از طریق حضور نیروهای یونیفل (نیروهای حافظ صلح سازمان ملل در جنوب لبنان) می‌گذرد و بیروت از یونیفل که از نیروهای مسلح لبنان در تأمین امنیت مرزهای جنوبی پشتیبانی می‌کند، قدردان است.
16	وی ضمن اعلام اینکه همکاری محکمی میان ارتش لبنان و نیروهای یونیفل از ۱۹۷۸ تا کنون است، افزود: به برکت این شراکت، جنوب لبنان چهل سال است آرامشی فوق‌العاده دارد.
17	میشل عون در ادامه بر اهمیت ادامه کار یونیفل در جنوب لبنان، شراکتش با ارتش لبنان، نقش یونیفل در رصد نقض حریم روزانه لبنان توسط رژیم صهیونیستی و نقش قطعنامه ۱۷۰۱، انتقال این موضوع به شورای امنیت و نیز گزارش نقض حریم هوایی لبنان برای بمباران خاک سوریه تأکید کرد.
18	وزارت خارجه روسیه از طرف‌های درگیر در لیبی خواست هرچه سریعتر به درگیری‌ها در این کشور پایان داده و به راه حل سیاسی دست یابند.
19	به گزارش خبرگزاری اسپوتینک روسیه، وزارت خارجه این کشور طی بیانیه‌ای که چهارشنبه شب منتشر شد، اعلام کرد سرگئی لاوروف، وزیر امور خارجه روسیه بعد از دیدار با هیأتی از دولت وفاق ملی لیبی در مسکو، بر اهمیت توقف فوری درگیری‌ها در این کشور تأکید کرده است.
20	این هیأت قبل از ظهر امروز چهارشنبه وارد مسکو شد و با مقامات روس از جمله لاوروف در مورد آخرین تحولات لیبی رایزنی و گفت‌وگو کرد.
21	وزیر خارجه روسیه طی این دیدار بر اهمیت حصول گفت‌وگوی فراگیر با مشارکت همه نیروهای سیاسی و گروه‌های اجتماعی پیشگام لیبی تأکید کرد.
22	بر اساس بیانیه وزارت خارجه روسیه، موضوع آزادی دو شهروند روس زندانی شده در طرابلس موضع دیگری بود که مسکو اعلام کرده در دیدار امروز دو طرف بدان پرداخته شده است.
23	وزارت خارجه روسیه ابقای این دو زندانی در زندان‌های لیبی را مانع اصلی در برابر گسترش تدریجی همکاری دوجانبه بین دولت وفاق ملی و مسکو دانسته است.
24	«ابراهیم الموسوی» عضو فراکسیون حزب‌الله در پارلمان لبنان (فراکسیون الوفاء للمقاومه) بر شکست قانون جدید آمریکا علیه سوریه «سزار» برای تشدید تحریم‌ها علیه این کشور و حامیانش تأکید کرد.
25	الموسوی در توییتر خود نوشت: قانون سزار که یکی از جنبه‌های جنگ آمریکا علیه سوریه و لبنان است، تجاوزی جنایتکارانه علیه لبنانی‌ها و سوری‌ها با هدف فشار اقتصادی و مالی و تلاش برای محاصره دو کشور است؛ اما سرنوشت این قانون شکست است.
26	جنگ اقتصادی را برای جبران آنچه در جنگ نظامی نتوانسته‌اید محقق کنید، به کار نگیرید.
27	فرزندان کسی که در قلعه خیبر را از جا کند، قانون سزار را شکست خواهند داد.
28	با آغاز ماه جدید میلادی (ژوئن) قانون آمریکا علیه سوریه موسوم به سزار (یا قیصر) وارد فاز اجرایی شد؛ قانونی که تحریم‌های شدید علیه ملت سوریه وضع و محاصره اقتصادی آن را تشدید کرده و بندهایی علیه متحدان دمشق دارد که آنها را از بازسازی سوریه و حمایت از دولت این کشور بازمی‌دارد.
29	در همین زمینه «حیان سلیمان» معاون وزیر برق سوریه اعلام کرد، این کشور گام‌های عملی برای مقابله با قانون آمریکایی موسوم به «سزار» را آغاز کرده و بر حمایت متحدان خود در ایران، عراق، لبنان، روسیه و چین تکیه دارد.
30	ذبیح الله مجاهد، سخنگوی طالبان در صفحه توییتر خود با انتشار مطلبی اعلام کرد: گزارش سازمان ملل متحد در مورد ادامه همکاری و روابط‌مان با شبکه القاعده را کاملا رد می‌کنیم و آن را نادرست می‌دانیم.
31	به گزارش ایسنا، به نقل از خبرگزاری آناتولی، وی افزود: ما به تعهدات خود در توافق‌نامه صلح امضا شده با ایالات متحده آمریکا که از سوی شورای امنیت سازمان ملل نیز تاییده شده است٬ پایبندیم و به مواد آن عمل می‌کنیم.
32	سازمان ملل متحد روز گذشته در یک گزارشی اعلام کرد که گروه طالبان علی‌رغم امضای توافق‌نامه صلح میان این گروه و ایالات متحده آمریکا به حمایت خود از شبکه‌ القاعده ادامه داده است.
33	براساس این گزارش، سرکردگان گروه طالبان و شبکه القاعده در دوازده ماه گذشته شش بار با هم دیدار و گفت‌وگو کرده‌اند.
34	گفتنی است، قطع روابط طالبان با گروه‌هایی که آمریکا را تهدید می‌کنند، از شروط "توافق‌نامه صلح" میان آمریکا و طالبان بوده که ۲۹ فوریه امسال توسط زلمای خلیل‌زاد، نماینده ویژه آمریکا در امور افغانستان و ملا عبدالغنی برادر، معاون سیاسی گروه طالبان در قطر به امضا رسید.
