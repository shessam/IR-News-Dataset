roozno_data###ابتلای ۴۷ ایرانی به کرونا و فوت ۱۲ نفر###http://roozno.com//fa/news/415167/ابتلای-۴۷-ایرانی-به-کرونا-و-فوت-۱۲-نفر###[]###2020-02-24 11:07:00###۴۱۵۱۶۷###['ایران', 'کرونا']
1
1	سخنگوی هیات رییسه مجلس شورای اسلامی گفت: وزیر بهداشت، درمان و آموزش پزشکی از ابتلای ۴۷ نفر در کشور به کرونا و فوت ۱۲ نفر بر اثر این بیماری خبر داد.
2	به گزارش روز نو ، اسدالله عباسی در حاشیه جلسه علنی صبح امروز (دوشنبه) مجلس شورای اسلامی در جمع خبرنگاران با اشاره به حضور وزیر بهداشت در جلسه غیرعلنی مجلس شورای اسلامی گفت: براساس گزارش ارائه شده از سوی آقای نمکی، بسیاری از گزارش‌هایی که در خصوص بستری شدن اشخاص در بیمارستان‌ها بوده مربوط به بیماران مبتلا به آنفلوآنزا است و تقریبا ۴۷ نفر در کشور به کرونا مبتلا شده‌اند و ۱۲ نفر بر اثر این بیماری فوت کرده‌اند.
3	وی ادامه داد: براساس گزارش وزیر بهداشت دو نفر مبتلا به کرونا در تهران شناسایی شده که از قم به تهران آمده بودند.
4	در استان قم هم به هر کدام از خانواده‌ها بسته‌ای حاوی ماسک و مواد ضدعفونی‌کننده توزیع شده است.
5	عباسی با بیان این‌که طبق گزارش وزارت بهداشت، عامل ابتلا به کرونا در ایران افرادی بودند که از مبادی خروجی غیرقانونی از پاکستان، افغانستان و چین به ایران آمده‌اند، گفت: ما از نظر امکانات بهداشتی کمبودی نداریم و شهروندان نباید در این زمینه نگران باشند اما توصیه این است که از ماسک و مایع ضدعفونی‌کننده استفاده شود و از دست دادن و روبوسی کردن خودداری شود.
6	سخنگوی هیات رییسه مجلس شورای اسلامی با بیان این‌که با گرم شدن هوا ویروس کرونا از بین خواهد رفت، ادامه داد: براساس گزارش وزیر بهداشت، وضعیت تعطیلی مدارس و دانشگاه‌ها نیز براساس شرایط موجود کشور تصمیم‌گیری خواهد شد و از سوی رسانه‌های رسمی اعلام می‌شود، اما افراد از حضور در تجمعات ورزشی و اردوهای دانش‌آموزی خودداری کنند تا شیوع این ویروس کنترل شود و با مشکلات حاد روبرو نشویم.
7	وی ادامه داد: طبق گزارش وزیر بهداشت در برخی مناطق کشور، مواردی از کرونا شناسایی شده لذا مبادی ورودی کشور و پروازها تحت کنترل است و افرادی که وارد کشور می‌شوند از طریق دمای بدن و علائم کرونا مورد بررسی قرار می‌گیرند.
8	سخنگوی هیات رییسه مجلس شورای اسلامی با بیان این‌که بخشی از علائم مربوط به آنفلوآنزای حاد است و ربطی به کرونا ندارد، خواستار رعایت دستورالعمل‌های وزارت بهداشت از سوی مردم شد.
