asriran_2_data###آشنایی با حریفان پرسپولیس/ گروه مرگ در ظاهری آسان###https://www.asriran.com/fa/news/702870/آشنایی-با-حریفان-پرسپولیس-گروه-مرگ-در-ظاهری-آسان###['ورزشی']###2019-12-10 13:54:00###۷۰۲۸۷۰###['پرسپولیس', 'آسیا']
8@@@9
1	پرسپولیس ایران در گروه C لیگ قهرمانان آسیا قرار گرفته است، گروهی که صدرنشین‌های لیگ‌های امارات و قطر با نماینده ایران هم‌گروه هستند.
2	به گزارش ایسنا، تیم فوتبال پرسپولیس بعد از قرعه‌کشی فصل ۲۰۲۰ لیگ قهرمانان آسیا با تیم‌های الدوحیل قطر، التعاون عربستان و الشارجه امارات روبه‌رو شد که دو تیم قطری و اماراتی صدرنشین گروه‌های‌شان هستند و به نظر نمی‌رسد شاگردان کالدرون کار راحتی در گروه C داشته باشند.
3	پرسپولیس و الدوحیل باز هم در لیگ قهرمانان آسیا باید به مصاف هم بروند و تقابل دو تیم، یکی از دیدارهای تکراری غرب آسیا شده است.
4	البته نماینده ایران از این تقابل‌ها خاطره خوبی دارد و دو بار در مراحل حذفی موفق شده الدوحیل را حذف کند.
5	نخستین تقابل دو تیم در فصل ۲۰۱۵ بود که الدوحیل آن روزها هنوز تغییر نام نداده بود و لخویا نامیده می‌شد.
6	دو تیم دو بار در مرحله گروهی برابر هم قرار گرفتند که هر کدام از نماینده‌های ایران و قطر توانستند در خانه خود با ۳ گل حریف را شکست دهند.
7	تقابل بعدی ۲ تیم در سال ۲۰۱۷ بود که پرسپولیس در مرحله یک هشتم نهایی لخویا را در مجموع با یک گل شکست داد و راهی مرحله بعد شد.
8	جذاب‌ترین تقابل دو تیم در سال ۲۰۱۸ رقم خورد که الدوحیل موفق شد در دور رفت مرحله یک چهارم نهایی پرسپولیس را شکست دهد اما در دیدار برگشت و در حالی که پرسپولیس در آزادی با یک گل از حریف عقب بود، در نیمه دوم شاگردان برانکو به بازی برگشتند و با ۳ گل جلال حسینی، گل به خودی مدافع حریف و گادوین منشا ضمن شکست نماینده قطر راهی مرحله بعد شوند.
9	تقابل دوباره دو تیم می‌تواند انگیزه خوبی برای نماینده قطر برای انتقام از پرسپولیس ایران باشد.
10	نماینده قطر اکنون با ۲۶ امتیاز و بدون باخت در ۱۰ بازی لیگ خود، در صدر جدول رده بندی قرار دارد و به نظر نمی‌رسد سرخ‌ها کار ساده‌ای را برابر این تیم داشته باشد.
11	الشارجه امارات در ۲ یا ۳ فصل اخیر، لقب قهرمان امارات را به خود اختصاص داده و سال قبل توانست با ۵۹ امتیاز و تنها یک باخت در لیگ امارات قهرمان شود و به لیگ قهرمانان آسیا برسد.
12	آن‌ها این فصل نیز روند خود را ادامه داده‌اند و با ۱۹ امتیاز، ۶ برد و تنها یک مساوی از ۷ بازی در صدر جدول قرار دارد.
13	شاگردان عبدالعزیز بن یاسی، تاکنون نتوانسته‌اند در لیگ قرمانان آسیا افتخارآفرینی کنند اما در فصل ۲۰۲۰ این مسابقات از ۳ بازیکن برزیلی، یک بازیکن استرالیایی و یک بازی بازیکن اهل کشور کیپ ورده بهره می‌برد.
14	این تیم تاکنون ۶ بار قهرمان لیگ امارات شده و یک بار هم نایب قهرمانی مساببقات جام باشگاه‌های کشورهای حوزه خلیج فارس را به دست آورده است.
15	سومین نماینده عربستان در لیگ قهرمانان آسیا در حالی باید به مصاف پرسپولیس برود که فصل گذشته پس از النصر و الهلال در رده سوم قرار گرفت و مانع از رسیدن الاهلی عربستان به این مسابقات شد.
16	التعاونی‌ها امسال هم در لیگ عربستان خوب کار کرده‌اند و با یک امتیاز اختلاف نسبت به الهلال صدرنشین در رده چهارم قرار دارند.
17	سرمربی این تیم، پائولو سرجیو پرتغالی است که سابقه هدایت صنعت نفت آبادان را در کارنامه خود دارد.
18	این تیم لژیونرهای زیادی از کشورهای برزیل، کامرون، پرتغال، غنا، کیپ ورده و بروندی دارد و ستاره‌های این تیم پترولینای برزیلی و ماچودوی پرتغالی هستند.
19	التعاون تاکنون یک بار و آن هم در فصل ۲۰۱۷ در لیگ قهرمانان آسیا حضور پیدا کرد که در گروه الاهلی امارات، لوکوموتیو ازبکستان و استقلال ایران به مقام سوم رسید و از صعود به مرحله بعد بازماند.
20	در آن سال، تیم عربستانی با نتایج ۲ بر یک و ۳ بر صفر برابر استقلال شکست خورد.
