asriran_1_data###پولونیوس‌های آستانه‌ی انتخابات###https://www.asriran.com/fa/news/714521/پولونیوس‌های-آستانه‌ی-انتخابات###['سیاسی']###2020-02-19 10:37:00###۷۱۴۵۲۱###['انتخابات مجلس', 'پولونیوس', 'کاندیدای مجلس']
13
1	هملت: آيا مي‌تواني در آن سوي، ابري را ببيني كه به شكل يك شتر است؟پولونيوس: بله؛ به‌راستي كه به‌شكل يك شتر است.
2	هملت: چنين مي‌پندارم كه بيش‌تر شبيه يك راسو است.
3	پولونيوس: آري؛ شبيه راسو است.
4	هملت: يا شبيه يك نهنگ؟پولونيوس: بسيار به يك نهنگ مي‌ماند.
5	شبیه این روایت و حکایت را ما در تاریخ و ادبیات خود نیز فراوان داریم: از آن جمله آمده است کهشاه عباس صفوی روزی رجال کشور را به ضیافت شاهانهمیهمان کرد، دستور داد تا در سر قلیان­ها به‌جای تنباکو، از سرگین اسب استفاده نمایند.
6	میهمان­ها مشغول کشیدن قلیان شدند!و دود و بوی پهنِ اسب فضا را پر کرد، اما رجال – از بیم ناراحتی‌ شاه – پشت سر هم بر نی قلیان پُک عمیق زده و با احساس رضایت دودش را هوا می‌دادند!
7	گویی در عمرشان، تنباکویی به آن خوبی‌ نکشیده اند!
8	شاهرو به آن‌ها کرده و گفت: «سرقلیان­ها با بهترین تنباکو پر شده‌اند، آن را حاکم همدان برایمان فرستاده است.
9	»همه از تنباکو و عطر آن تعریف کرده و گفتند: «به‌راستی تنباکویی بهتر از این نمی‌توان یافت.
10	» شاه به رئیس نگهبانان دربار – که پک‌های بسیار عمیقی به قلیان می­زد گفت: «تنباکویش چطور است؟» رئیس نگهبانان گفت: «به سر اعلیحضرت قسم، پنجاه سال است که قلیان می‌کشم، اما تنباکویی به این عطر و مزه ندیده­ام.
11	»شاه با تحقیر به آن‌ها نگاهی‌ کرد و گفت: «مرده‌شوی‌تان ببرد که به‌خاطر حفظ پست و مقام، حاضرید به‌جای تنباکو، پِهِن اسب بکشید و بَه‌‌‌ بَه‌‌‌‌‌‌ و چَه چَه کنید.
12	»در آستانه‌ی انتخابات، بسیاری از کاندیداهای ما در قالب ضبط‌صوتی نقش‌آفرینی می‌کنند که بر روی نوار آن صدای مردم ضبط شده و در هر فضا و مکانی عینا تکرار می‌شود.
13	حکایت این بازیگران عرصه‌ی قدرت، حکایتِ بازیگران سریال‌های عامه‌پسندی است که فیلمنامه‌ای در دست ندارند که نقش‎ها و دیالوگ‌ها را بخوانند و طبق آن بازی کنند، بلکه سمعک‌هایی در گوش دارند که در همان لحظه به آن‌ها می‌گوید چه بگویند و چه کار کنند.
14	این بازیگران که از بازی سیاسی فقط بازی کردن با افکار عمومی را آموخته‌اند، چون ایام انتخابات فرارسد چنان همره و همسو و هم‌صدای مردم می‌شوند که گویی دو روحند در یک بدن.
15	هر آن‌چه می‌گویند به‌نام نامی مردم می‌گویند، و هر آن‌چه می‌کنند به خواست و اراده‌ی مردم می‌کنند.
16	آن‌چه را خوش می‌دارند که مردم خوش می‌دارند و آن‌چه بد می‌پندارد که مردم بد می‌پندارند.
17	بالاخره، ایام انتخابات ایام دگردیسی و شبیه‌سازی این بازیگران نیز هست.
18	از این‌رو، در این ایام، مردمی‌صورتان بسیاری را در بازار سیاست در حال رفت و آمد و خرید و فروش قدرت می‌بینید که پنداری ادامه‌ی هستی‌شناختی و معرفت‌شناختی مردمند و یا به تعبیر مولانا، همان کوهند که جز پژواک صدای مردم نقشی دیگر ندارند.
19	اینان سخت غافلند که چون نیک بنگری آینه‌ی مردم نقش آنان را راست (آن‌گونه که هستند) می‌نمایاند و در این حالت دو راه پیداست:نخست، خودشکستن، و دو دیگر، آینه‌ی مردم ‌شکستن.
20	بی‌تردید، در چنین شرایطی، به بیان سعدی شیرین سخن، آینه شکستن خطاست و چاره‌ای جز خود شکستن نیست، اما نمی‌دانم چرا و با کدامین تحلیل بسیاری از این بازیگران سنگ‌ها را به‌سوی آینه پرتاب می‌کنند.
