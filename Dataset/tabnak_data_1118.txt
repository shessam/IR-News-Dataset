tabnak_data###تدابیر پیشگیرانه برای مقابله با کرونا در محل اعتراضات در عراق###https://www.tabnak.ir/fa/news/964704/تدابیر-پیشگیرانه-برای-مقابله-با-کرونا-در-محل-اعتراضات-در-عراق###[]###2020-03-09 16:27:00###۹۶۴۷۰۴###['عراق', 'کرونا', 'اعتراضات']
1
1	دفتر کمیسیون عالی حقوق بشر در بابل از تدابیر پیشگیرانه برای مقابله با خطر ابتلا به کرونا در محل اعتراضات در این استان خبر داد.
2	به گزارش ایسنا، به نقل از شبکه خبری سومریه‌نیوز، این کمیسیون در فیسبوک تصاویری را از ضدعفونی کردن چادرهای تحصن و دادن توصیه‌های پزشکی به تظاهرکنندگان در محل اعتراضاتشان برای حفظ سلامتی‌شان در برابر کرونا منتشر کرد.
3	همچنین آمبولانس‌ها همراه با تیم آتش‌نشانی در نزدیکی محل اعتراضات مستقر هستند.
4	تعدادی از تظاهرکنندگان نیز فعالیت‌های ادبی، شعرخوانی و ورزشی در محل اعتراضات انجام دادند.
5	محمد توفیق علاوی، نخست‌وزیر مکلف عراق از تشکیل دولت انصراف داده و در پیامی به مردم عراق از آن‌ها خواسته به فشارهای خود از طریق اعتراضات مسالمت‌آمیز ادامه دهند.
6	این در حالی است که یک منبع امنیتی امروز، دوشنبه گفت: تظاهرکنندگان چادرهایی را در میدان الخلانی در مرکز بغداد برپا کردند.
7	به گفته این منبع، تظاهرکنندگان در خط اول میدان الخلانی در مرکز بغداد چادرها را برپا کردند.
8	وی تاکید کرد: تظاهرکنندگان با نیروهای امنیتی حاضر در میدان توافق کرده‌اند از خشونت اجتناب کنند.
9	از سوی دیگر، مقامات عراق تمام ادارات دولتی به استثنای ادارات بهداشتی و سازمان‌های امنیتی را در چارچوب مقابله با کرونا تعطیل کردند.
10	همراستا با این تصمیم استانداری بصره نیز تا ۲۲ مارس جاری تعطیل رسمی اعلام کرد.
11	وزارت خارجه عراق نیز تمام خدمات اداره کنسولگری در وزارتخانه را به دلیل اجتناب از شیوع کرونا متوقف کرد.
12	سخنگوی این وزارتخانه در بیانیه‌ای اعلام کرد، فعالیت اداره کنسولی وزارتخانه تا ۲۱ مارس جاری متوقف شده است.
13	این تدابیر براساس مصوبه شماره ۵۵ کمیته مقابله با کرونا اتخاذ شدند.
