asriran_1_data###بیانیه سفارت ایران در کویت در پی اخبار جعلی کرونا علیه کشورمان###https://www.asriran.com/fa/news/717797/بیانیه-سفارت-ایران-در-کویت-در-پی-اخبار-جعلی-کرونا-علیه-کشورمان###['سیاست خارجی']###2020-03-08 23:41:00###۷۱۷۷۹۷###['کویت', 'ایران', 'کرونا']
9@@@10
1	سفارت جمهوری اسلامی ایران در کویت در رابطه با نشر اخبار غیر واقعی درمورد انتشار ویروس کرونا در ایران بیانیه‌ای صادر کرد.
2	به گزارش خبرگزاری خبرآنلاین ، متن بیانیه سفارت جمهوری اسلامی ایران در کویت به شرح زیر است:سفارت جمهوری اسلامی ایران از مواضع برادرانه و انسان دوستانه تمام مقامات کویتی و در راس آن ها مواضع شیخ صباح الاحمد الجابر الصباح ،امیر این کشور و ایستادگی وی در کنار جمهوری اسلامی ایران و همچنین از آمادگی کشور کویت برای مقابله با انتشار ویروس کرونا تقدیر و تشکر می کند.
3	سفارت جمهوری اسلامی ایران همچنین از تمامی رسانه و شبکه های اجتماعی که اخبار واقعی در رابطه با انتشار ویروس کرونا منتشر کردند،تقدیر و تشکر می کند.
4	در سایه انتشار ویروس کرونا و شرایط سختی که ملت ایران در آن به سر می برد، اکنون نیاز مبرمی به ایجاد طمأنینه و همچنین ایجاد فضای مثبت برای از بین بردن این بلای جهانی وجود دارد.
5	متاسفانه برخی از دشمنان ما تمام توان خود را به کار گرفتند تا اخبار کذب منتشر کنند و در میان مردم ترس ایجاد کنند و اهداف پست و سیاسی خود را دنبال کنند.
6	آن ها از مردم خواستند که به خیابان ها بیایند و تجمع ایجاد کنند درحالی که در این شرایط سخت و برای مقابله با انتشار ویروس کرونا عقل سلیم اقتضا می کند که مردم در خانه‌های خود بمانند.
7	عجیب نیست که شبکه تلویزیونی معاند و معارض که برنامه‌های خود را از خارج پخش می کنند با تمام توان تلاش کند که تصاویری غیر واقعی و هدفمند از زندگی مردم ایران منتشر کند اما مساله عجیب این است که برخی رسانه‌های منطقه‌ای بدون درنظر گرفتن جنبه‌های انسانی و به جای اعتماد به اخبار رسمی که مقامات ایران منتشر می کنند،اقدام به انتشار اخبار جعلی کردند.
8	این درحالی است که کارشناسان سازمان بهداشت جهانی که اکنون در ایران حضور دارند و به صورت روزانه از بیمارستان های ایران بازدید می کنند تاکید کردند که ایران یکی از بهترین کشورهای منطقه از نظر بیمارستانی و مراکز درمانی است و الگویی موفق برای بسیاری از کشورهای خاورمیانه به شمار می رود.
9	در این روزها سختی که ملت ایران در آن به سر می برد اخلاق انسانی و مروت اسلامی اقتضا می کند که از انتشار اخبار جعلی جلوگیری شود و با همسایه خود و ملت آن همدردی کنند همانگونه که ایران در روز های سخت کنار ملت های منطقه ایستاد.
10	امیدوارم که رسانه‌ها اخبار را از منابع رسمی خود یعنی سازمان بهداشت جهانی و وزارت بهداشت ایران منتشر کنند.
11	جمهوری اسلامی ایران به مردم منطقه و تمام دنیا اعلام می کند که ویروس کرونا مرز نمی شناسد و برای عبور از این بیماری خطرناک نیازمند تلاش های منطقه‌ای و بین المللی هستیم و ایجاد رعب و ترس و بزرگنمایی اخبار انتشار ویروس کرونا نه تنها بر ایران بلکه بر تمام کشورهای منطقه که نیازمند آرامش هستند،تاثیر منفی می گذارد.
12	در پایان تاکید می کنیم که وزارت بهداشت ایران برخلاف برخی از کشورهای منطقه از همان ساعات اولیه که ویروس کرونا منتشر شد،خبر آن را به طور رسمی اعلام کرد و راهنمایی های لازم برای پیشگیری از این بیماری را نیز اعلام کرد و کادرهای پزشکی اکنون درحال از خودگذشتگی برای مقابله با انتشار ویروس کرونا هستند.
