tabnak_data###عصائب اهل الحق: حمله به سفارت آمریکا کار گروه‌های مقاومت نیست###https://www.tabnak.ir/fa/news/954953/عصائب-اهل-الحق-حمله-به-سفارت-آمریکا-کار-گروه‌های-مقاومت-نیست###[]###2020-01-27 14:35:00###۹۵۴۹۵۳###['آمریکا', 'عراق', 'عصائب اهل الحق']
1
1	سخنگوی نظامی عصائب اهل الحق عراق هرگونه دست داشتن این گروه در حمله راکتی به سفارت آمریکا در بغداد را رد کرد.
2	به گزارش ایسنا، به نقل از المسله، جواد الطلیباوی، سخنگوی نظامی جنبش عصائب اهل الحق عراق در سخنانی نسبت به اخبار منتشر شده مبنی بر دست داشتن این جنبش در حمله راکتی یکشنبه به سفارت آمریکا در بغداد واکنش نشان داد.
3	وی در این باره گفت: بار دیگر تاکید می‌کنیم که حمله موشکی به سفارت شرارت (آمریکا) در بغداد کار گروه‌های مقاومت نبوده است.
4	الطلیباوی افزود: ما پیشتر نیز تاکید کرده بودیم که گروه‌های مقاومت سفارتخانه‌ها و مراکز دیپلماتیک در عراق را هدف قرار نخواهند داد.
5	این مقام عراقی در ادامه تصریح کرد: راکت‌هایی که در این حمله مورد استفاده قرار گرفته‌اند، از جمله تسلیحاتی است که گروه‌های مقاومت چندین سال قبل از آن بی‌نیاز شده‌اند.
6	سخنگوی نظامی عصائب اهل الحق با اشاره به حمله آمریکا به کاروان حشد شعبی در بغداد و شهادت سردار قاسم سلیمانی، فرمانده نیروی قدس سپاه پاسداران و ابومهدی المهندس، نائب رئیس حشد شعبی، خاطرنشان کرد: پیش از این تأکید کرده بودیم که پاسخ ما به ترور المهندس کمتر از سطح پاسخ جمهوری اسلامی ایران به ترور حاج قاسم سلیمانی نخواهد بود.
7	این اظهارات پس از آن مطرح شد که یک منبع در عراق شامگاه یکشنبه از اصابت پنج خمپاره در منطقه "الخضراء" در مرکز بغداد خبر داد.
8	در همین حال یک منبع امنیتی دیگر اعلام کرد که یکی از موشک‌ها از نوع کاتیوشا به ساختمان سفارت آمریکا در بغداد اصابت کرده است.
9	هم‌چنین بر اساس برخی گزارش‌ها در این حمله دست کم سه راکت به محوطه سفارت آمریکا در بغداد اصابت کرده است.
