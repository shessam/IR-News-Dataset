tabnak_data###آزادی ۲۹ زن زندانی به مناسبت روز مادر###https://www.tabnak.ir/fa/news/954211/آزادی-۲۹-زن-زندانی-به-مناسبت-روز-مادر###['صفحه نخست', 'اجتماعی']###2020-01-25 08:32:00###۹۵۴۲۱۱###['زنان زندانی', 'آزادی', 'پرداخت دیون', 'عدم توان مالی']
1
1	شهردار منطقه ۵ از برنامه ریزی برای آزادی ۲۹ زندانی زن که به دلیل عدم توان مالی قادر به پرداخت دیون خود نیستند خبر داد.
2	به گزارش «تابناک» به نقل از باشگاه خبرنگاران جوان، فریدون حیدری با تسلیت ایام فاطمیه از برنامه ریزی برای آزادی زنانی که به دلیل عدم توانایی مالی زندانی هستند همزمان با میلاد حضرت فاطمه زهرا (س) و روز مادر خبر داد.
3	وی اظهار داشت: زنان به عنوان مهمترین عنصر در حفظ خانواده و در نتیجه جامعه هستند و آمارها نیز نشان از این موضوع دارد که با نبود زنان در کنار خانواده احتمال ایجاد آسیب اجتماعی توسط هر یک از اعضای خانواده به شدت افزایش می‌یابد.
4	وی در خصوص هدف این طرح اعلام کرد: با توجه به اهمیت حضور زنان در خانه و خانواده بدون شک می‌توان عنوان کرد که" نجات زن به منزله نجات یک خانواده و در حقیقت نجات یک جامعه است".
5	حیدری در ادامه بااشاره به طرح آزادی زنان زندانی گفت: با توجه به اهمیت گرامیداشت مقام زنان، برنامه ریزی‌های متعددی به مناسبت روز میلاد حضرت فاطمه زهرا (س) در منطقه ۵ دیده شده است که موضوع آزادی زنان در راس آن‌ها قرار دارد.
6	وی ادامه داد: این منطقه متشکل از ۲۹ محله شهر تهران است و امیدواریم با نقش آفرینی زنان هر محله منطقه ۵ بتواند یک زن زندانی را آزاد کند.
7	شهردار منطقه ۵ در قالب پیشنهادی به همه شهرداران مناطق ابراز امیدواری کرد که این طرح در تمامی محلات شهر تهران اجرایی شود تا بتوان زنان بیشتری را از زندان آزاد کرد.
8	وی در خصوص نقش شهرداری در این طرح تاکید کرد: شهرداری منطقه در این طرح به عنوان تسهیل گر عمل کرده تا نهادها و افراد و شهروندان بتوانند با سرعت بیشتری طرح را عملیاتی کنند.
9	وی در پایان از اعلام آمادگی شهرداری منطقه ۵ برای دریافت طرح ها، پیشنهادات و نظرات برای اجرای هرچه بهتر این طرح و به ویژه افزایش آزادی تعداد بیشتری از زنان زندانی خبر داد.
