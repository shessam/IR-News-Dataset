roozno_data###ظریف: باید بتوانیم آمریکایی‌ها را پای میز مذاکره بکشانیم/ جعبه سیاه را به کشور دیگری نمی دهیم###http://roozno.com//fa/news/414430/ظریف-باید-بتوانیم-آمریکایی‌ها-را-پای-میز-مذاکره-بکشانیم-جعبه-سیاه-را-به-کشور-دیگری-نمی-دهیم###[]###2020-02-19 15:25:00###۴۱۴۴۳۰###['ظریف', 'مذاکره']
1
1	وزیر امور خارجه درباره دیدار او با سناتور «مورفی»، گفت: سناتورهای آمریکا از ۲۰ سال پیش با من دیدار می‌کنند و چیز جدیدی نیست.
2	به گزارش روز نو :محمدجواد ظریف پیش از ظهر امروز (چهارشنبه) در حاشیه جلسه هیات دولت در جمع خبرنگاران، گفت: باید از حضور عظیم مردم در عرصه بین‌المللی استفاده کنیم و بتوانیم آمریکایی‌ها را پای میز مذاکره بکشانیم.
3	ما توانستیم آمریکایی‌ها را وادار کنیم توافقی را امضا کنند که امروز ترامپ می‌گوید، این بدترین توافق تاریخ آمریکا بوده است.
4	وی افزود: این موضوع به دلیل توان مذاکره کنندگان نبود، بلکه به این دلیل بود که مذاکره کنندگان ما به مردم پشت گرمی داشتند.
5	امروز آمریکایی‌ها باید بدانند که سیاست فشار حداکثری محکوم به شکست است.
6	وزیر امور خارجه گفت: سیاست فشار حداکثری علیه مردم ما طراحی شده و هدف این سیاست، وادار کردن مردم به فراموشی عزت خود و اتخاذ راهی دیگر است.
7	البته بیش از آن، تلاش برای انتقام از ملت ایران است.
8	آنها می‌دانند که هر چه قدرت، جمهوری اسلامی دارد از مردم است.
9	ظریف با اشاره به برگزاری انتخابات مجلس، تاکید کرد: انتخابات به مانند ادوار گذشته به دنیا نشان خواهد داد، سیاست‌های آمریکا کارآمدی ندارد.
10	اگر آمریکایی‌ها احساس کنند که سیاست فشار حداکثر کارآمد است، این سیاست را ادامه می‌دهند و این به معنی ادامه فشار به مردم است.
11	وی گفت: به شهادت رساندن سردار سلیمانی کاری تروریستی بود و مردم به آمریکا نشان دادند که در کار تروریستی خود شکست خورد.
12	اگر مردم به آن تعداد به خیابان نمی‌آمدند، آمریکا باور نمی‌کرد که در کار تروریستی خود شکست خورده است و احتمال داشت کارهای تروریستی بیشتری را انجام دهد.
13	رئیس دستگاه دیپلماسی اضافه کرد: ما اکنون با تروریسم اقتصادی آمریکا مواجه هستیم که بر اساس این توهم شکل گرفته، گروهی در آمریکا همیشه به دولت این کشور دروغ گفته‌اند.
14	ظریف تصریح کرد: این افراد از همان زمان که تحریم‌ها اعمال شد، اعلام کردند که دو الی سه ماه آینده تحریم‌ها باعث سرنگونی حکومت در ایران خواهد شد.
15	هنوز هم یک فرد نادانی مانند آقای پمپئو به ترامپ می‌گوید که حکومت ایران در فاصله چند ماه سرنگون خواهد شد.
16	ما می‌دانیم که آنها اشتباه می‌کنند و مردم حامی حکومت هستند.
17	وی با بیان اینکه ممکن است که هر کدام از ما دلخوری‌های در مورد انتخابات داشته باشیم، افزود: حتماً همه ما ترجیح دیگری در مورد انتخابات داشتیم و فکر می‌کردیم اگر افراد بیشتری تایید صلاحیت می‌شدند، مردم حضور و انتخاب بیشتری در انتخابات می‌داشتند.
18	امروز زمان این بحث نیست، بلکه زمان آن است که به آمریکا بگوییم سیاست فشار حداکثری شکست خورده است.
19	وزیر امور خارجه تاکید کرد: اگر می‌خواهیم دست همکاران من را در سیاست خارجی تقویت کنیم، تا بتوانند در حوزه سیاست خارجی با جدیت بیشتری جلوی تحریم‌ها را بگیرند.
20	باید آمریکا را مجبور کنیم به پای میز مذاکره بازگردد.
21	نه مذاکره دوجانبه!
22	بلکه مذاکره‌ای که آمریکا آن را ترک کرده است.
23	ظریف با بیان اینکه حضور پر شور مردم در انتخابات، بزرگ‌ترین تقویت دیپلماسی جمهوری اسلامی ایران برای مقابله با سیاست‌های آمریکا است، گفت: نیاز داریم مردم در انتخابات دوم اسفند را از نظر کمیت بهترین حضور را داشته باشند و از نظر کیفیت بهترین انتخاب را داشته باشند.
24	وی تاکید کرد: ان‌شاءالله در روزهای بعد از ۲ اسفند، شاهد پذیرفته شدن واقعیت توسط آمریکا باشیم که این مردم همانطور که در رفراندوم تشییع «حاج قاسم» نشان دادند، سیاست ایالات متحده را نپذیرفته و در مقابل آن از کشور و مردم دفاع می‌کنند.
25	بهترین نشانه این دفاع حضور در انتخابات است.
26	وزیر امور خارجه همچنین در پاسخ به سوالی پیرامون دیدار او با سناتور «مورفی» نیز گفت: من در سفرهای خارجی درخواست‌های ملاقات دارم، کسانی که درخواست می‌کنند برخی نماینده مجلس و خبرنگار هستند، سناتورهای آمریکا از ۲۰ سال پیش با من دیدار می‌کنند و چیز جدیدی نیست.
27	ظریف در پاسخ به سوال دیگری درباره خروج برخی شرکت‌های خارجی از کشور، گفت: این که برخی کشورهای دیگر در مقابل آمریکا کمتر تاب آوری دارند، موضوعی است که خودشان هم به آن رسیده اند.
28	اگر به موضوعاتی که در اتحادیه اروپا مطرح می شود توجه کنید، می‌بینید که آنها می گویند باید در حوزه مالی و دفاعی استقلال بیشتری داشته باشیم.
29	وی افزود: بیشتر جلسات در اتحادیه اروپا به این بحث پرداخته می شود که چرا ما در مقابل آمریکا استقلال کافی نداریم.
30	این موضوع را مردم ایران نشان داده اند که می شود در مقابل آمریکا استقلال داشت و پیشرفت کرد.
31	وزیر امور خارجه افزود: مردم ما نشان دادند که نتیجه نپذیرفتن فشار آمریکا این است که ایالات متحده در دور قبل مجبور شد تحریم‌های خود را بردارد.
32	آمریکا «برجام» و توافق ژنو را نمی‌خواست اما ناگزیر شد آن را قبول کند.
33	اگر آن را قبول نداریم، می توانیم ببینیم که «ترامپ» در مورد آن چه می‌گوید.
34	ظریف تاکید کرد: یک بار مردم ما آمریکا را مجبور به عقب نشینی کردند و یک بار دیگر و در روز جمعه، آمریکا را مجبور به عقب نشینی خواهند کرد.
35	وی در مورد بحث جعبه سیاه هواپیمای اوکراینی نیز، اظهار داشت: البته مصاحبه من را تقطیع کرده‌ بودند.
36	آنچه من عرض کردم این بود که ما حق داریم جعبه را خودمان بخوانیم و همچنین حق داریم در هر بررسی جعبه سیاه حضور داشته باشیم.
37	وزیر امور خارجه با بیان اینکه اگر قرار باشد جعبه سیاه را به دیگران داده که به جای ما اطلاعات آن را بخوانند، این کار را نخواهیم کرد، گفت: برای همین است که ما با کشورهای مختلف و به خصوص اوکراین در حال مشورت بوده و در همین راستا با لابراتوارهای مختلف تماس گرفته‌ایم و از آنها خواسته ایم مقررات خود را به ما اعلام کنند تا ببینیم به چه میزان، حضور ایران در هر روند بررسی و تحقیق قطعی میشود؛ در آن صورت ما تصمیم لازم را خواهیم گرفت.
