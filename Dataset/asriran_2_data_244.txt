asriran_2_data###حمله با چاقو در لندن/ چند نفر زخمی شدند/ پلیس: تروریستی بود###https://www.asriran.com/fa/news/700899/حمله-با-چاقو-در-لندن-چند-نفر-زخمی-شدند-پلیس-تروریستی-بود###['بین الملل']###2019-11-29 21:00:00###۷۰۰۸۹۹###['لندن', 'حمله با چاقو']
9@@@10
1	«نیل باسو» کمیسر ارشد پلیس لندن حادثه حمله در پل پر تردد» لندن بریج» را که تعدادی زخمی در پی داشت، تروریستی اعلام کرد.
2	به گزارش ایرنا؛ وی این مطلب را جمعه شب مقابل مقر پلیس لندن در جمع خبرنگاران مطرح کرد و گفت برای ملاقات و ارائه جزئیات بیشتر به همراه رئیس پلیس راهی دفتر نخست وزیری خواهد شد.
3	باسو همچنین عنوان کرد که فرد مظنون کمربند انفجاری بر تن داشت که به ضربه گلوله توسط پلیس جان باخت.
4	او سپس گفت پس از بررسی‌های به عمل آمده توسط کارشناسان مشخص شد که مواد منفجره سرکاری بوده است.
5	این افسر ارشد پلیس افزود نیروهای ضد تروریسم پلیس مسئولیت بررسی ابعاد این حادثه را برعهده خواهند داشت و برای اینکه مطمئن شوند تهدید دیگری در جریان نیست، لندن بریج و مناطق اطراف آن را برای مدت قابل توجهی مسدود نگه خواهند داشت.
6	پلیس پیشتر با صدور بیانیه ای گفته بود که ساعت یک و ۵۸ دقیقه عصر برای رسیدگی به حمله با چاقو در نزدیکی لندن بریج حاضر شده است.
7	در حالی که رسانه‌های انگلیسی از کشته شدن فرد مظنون خبر دادند، پلیس اعلام کرد فردی دستگیر شده و مردم نباید به شایعات دامن کنند.
8	هویت فرد مظنون تاکنون اعلام نشده و مشخص نیست انگیزه او از این اقدام چه بوده است.
9	پلیس می گوید در جریان این حادثه تعدادی زخمی شده اند اما آمار دقیقی را ارائه نمی‌دهد.
10	اما منابع خبری می گویند دست کم ۵ نفر زخمی شده اند که حال تعدادی از آن‌ها وخیم گزارش شده است.
11	بوریس جانسون نخست وزیر انگلیس با انتشار پیامی این حادثه را تکان دهنده خواند و با قربانیان و خانواده آنها ابراز همدردی کرد.
12	دو سال پیش هم بر اثر حمله با خودرو در پل پرتردد لندن بریج و متعاقبا حمله با چاقو در بازار «بارو» در نزدیکی این پل هفت نفر کشته و چندین نفر زحمی شدند.
13	گروه داعش مسئولیت این حملات تروریستی را برعهده گرفت.
14	این حادثه در حالی رخ می دهد که سطح هشدار امنیتی در انگلیس سه هفته پیش برای اولین بار در پنج سال گذشته با یک مرحله کاهش به درجه «قابل توجه» رسیده است.
15	این مرحله به این معناست که احتمال حمله تروریستی قویا ممکن است.
16	همچنین لندن هفته آینده میزبان اجلاس سران کشورهای عضو سازمان پیمان آتلانتیک شمالی (ناتو) از جمله دونالد ترامپ رئیس جمهوری آمریکا خواهد بود.
17	تاکنون شماری از کشورها به این حادثه واکنش نشان داده، از جمله کاخ سفید آن را وحشتناک خوانده و گفته در کنار انگلیس ایستاده است.
