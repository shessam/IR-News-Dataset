roozno_data###نیروهای مسلح تهدیدها را به فرصت تبدیل می‌کنند###http://roozno.com//fa/news/421983/نیروهای-مسلح-تهدیدها-را-به-فرصت-تبدیل-می‌کنند###[]###2020-04-14 14:52:00###۴۲۱۹۸۳###['نیروهای مسلح', 'فرصت']
1
1	رئیس قوه قضائیه گفت: این توانایی که نیروهای مسلح ما می‌توانند تهدیدها را به فرصت تبدیل کنند به برکت انقلاب اسلامی وجود دارد.
2	به گزارش روز نو ، به نقل از مرکز رسانه قوه قضائیه، حجت الاسلام والمسلمین سید ابراهیم رئیسی همراه سردار سرلشکر سلامی فرمانده کل سپاه، سردار پاکپور فرمانده نیروی زمینی سپاه و اسماعیلی رئیس حوزه ریاست و سخنگوی قوه قضائیه صبح امروز سه شنبه با حضور در رزمایش سراسری دفاع بیولوژیک و عملیات پاکسازی محیطی نیروی زمینی سپاه، از بیمارستان سیار تخصصی ۵۰۰ تختخوابی شهید آیت الله صدوقی بازدید کردند.
3	رئیس دستگاه قضا با حضور در بیمارستان شهید آیت الله صدوقی، از تجهیزاتی نظیر MRI، سی تی اسکن و اکسیژن ساز سیار، سامانه کنترل و فرماندهی ارتباطات پزشکی، سامانه جراحی تاکتیکی، آشپزخانه صنعتی سیار و بهداری رزمی نیروی زمینی سپاه بازدید کرد.
4	رئیسی سپس با حضور در نقاهتگاه‌های ویژه برادران و خواهران، اقدامات نیروی سپاه در عرصه خدمت به کشور برای حل بحران کرونا را مشاهده کرد.
5	رئیسی در حاشیه بازدید از رزمایش سراسری دفاع بیولوژیک و عملیات پاکسازی محیطی نیروی زمینی سپاه گفت: توفیقی است برای بنده که از توانایی‌های مثال زدنی سپاه پاسداران انقلاب اسلامی در حوزه بهداشت و درمان بازدید داشته باشم.
6	وی با بیان اینکه بیمارستان صحرایی شهید آیت‌الله صدوقی، بیمارستان مجهز و به روز و کار ارزشمندی بود، افزود: این توانایی که پیرو دستور قرآن کریم مبنی بر «وَأَعِدّوا لَهُم مَا استَطَعتُم مِن قُوَّةٍ» است، از جمله توانایی‌هایی است که امروز در سپاه پاسداران انقلاب اسلامی در پرتو رهنمودهای فرماندهی معظم کل قوا وجود دارد.
7	این توانایی برای مردم بسیار امیدبخش و برای دشمنان بسیار ناامیدکننده است.
8	رئیسی با بیان اینکه امروز هرجا سخن از خدمت است، نام سپاه می‌درخشد، گفت: در کمک و مساعدت به مردم در حوزه آفات و بلایای طبیعی و همچنین خدمتگزاری به مردم در مقابل ویروس منحوسی که سلامت جامعه را تهدید می‌کند، نام سپاه می‌درخشد.
9	وی خاطرنشان کرد: این رزمایش عظیم که از سوی قرارگاه امام رضا(ع) در سراسر کشور توسط نیروهای مسلح و از جمله نیروی زمینی سپاه انجام می‌شود و به میدان آوردن نیروهای جهادی در این عرصه و اینکه طلاب و بسیجیان در این میدان در کنار مردم هستند و مردم احساس تنهایی نمی‌کنند، کار بسیار ارزشمندی است.
10	رئیسی با اشاره به گزارشاتی که توسط فرماندهان بیان شد، گفت: این گزارش‌ها حاکی از آن است که سپاه با تمام توانایی در میدان و در کنار مردم حضور دارد تا به مردم امید دهد و پناهی برای مردم باشد.
11	رئیس قوه قضائیه اظهار داشت: امروز اگر این جمله را به کار ببرم، حتما مبالغه نیست که سپاه پناه مردم در همه حوزه‌ها ازجمله در حوزه خدمت رسانی و سازندگی است.
12	وی ادامه داد: هرجا سخن از یک پروژه عظیم ملی است، نام سپاه می‌درخشد و این مجموعه با استفاده از با تجربه‌ترین و متخصص‌ترین نیروها کارها و پروژه‌های عظیم کشور را انجام می‌دهد
