roozno_data###۱۳۹ مبتلا و ۱۹ فوتی در کشور/ پیشنهاد لغو نماز جماعت مساجد و تعطیلی نماز جمعه/ شبکه آموزش برای همه مقاطع کلاس غیرحضوری برگزار می‌کند/ هجوم اصفهانی‌ها به مراکز درمانی/ ۹۰ مراجعان استرس دارند###http://roozno.com//fa/news/415707/۱۳۹-مبتلا-و-۱۹-فوتی-در-کشور-پیشنهاد-لغو-نماز-جماعت-مساجد-و-تعطیلی-نماز-جمعه-شبکه-آموزش-برای-همه-مقاطع-کلاس-غیرحضوری-برگزار-می‌کند-هجوم-اصفهانی‌ها-به-مراکز-درمانی-۹۰-مراجعان-استرس-دارند###[]###2020-02-27 13:30:00###۴۱۵۷۰۷###['بیماری کرونا', 'ایران']
1
1	در نهمین روز از شیوع ویروس کرونا در کشور براساس اعلام وزارت بهداشت ۱۳۹ مورد قطعی مبتلا به ویروس کرونا در کشور شناسایی شده که متاسفانه ۱۹ نفر از آنان جان خود را از دست داده‌اند.
2	به گزارش روز نو ، در نهمین روز از شیوع بیماری کرونا تا ظهر روز گذشته براساس اعلام وزارت بهداشت ۱۳۹ مورد قطعی مبتلا به ویروس کرونا در کشور شناسایی شده که متاسفانه ۱۹ نفر از آنان جان خود را از دست داده‌اند.
3	درحال حاضر مواردی از ابتلا به بیماری کرونا در ۱۲ استان کشور ازجمله تهران، مرکزی، اصفهان، گیلان، مازندران، همدان، قزوین، البرز، گلستان و قم شناسایی شده‌اند.
4	براساس اعلام ستاد ملی مقابله با ویروس کرونا دانشگاه‌ها تا یک هفته دیگر تعطیل هستند همچنین در خصوص برگزاری مدارس در شهرهایی که ویروس کرونا در آنجا شایع شده است روز جمعه تصمیم‌گیری خواهد شد.
5	همچنین وزیر بهداشت اعلام کرده است ورود به بقاع متبرکه با محدودیت انجام می‌شود.
6	پیرحسین کولیوند (رییس سازمان اورژانس کشور) نیز اعلام کرد که در تهران ۱۸ مرکز درمانی به مبتلایان ویروس کرونا اختصاص پیدا کرده و همزمان با بیمارستان‌هایی که در آماده‌باش هستند، دو بیمارستان نظامی هاجر و بعثت تهران آمادگی پذیرش این بیماران را دارد.
7	به گفته او؛ تیم‌های عملیات ویژه نیز تشکیل شده است.
8	در این راستا در تهران ۵۰ آمبولانس و ۵۰ تیم عملیاتی تدارک دیده شده است.
9	این تجهیزات کاملا مجهز بوده و امکانات لازم برای خدمت‌رسانی به مردم را داشته و هرجایی که لازم باشد، افراد را از بیمارستانی به بیمارستانی دیگر، از منزل به بیمارستان و از مراکز جامع سلامت به بیمارستان منتقل می‌کنند.
10	خدمت‌رسانی توسط تیم ویژه علاوه بر ۱۱۵ از طریق خطوط تلفنی مستقل انجام می‌شود.
11	از قرار معلوم در هر شهری، بیمارستان ویژه ویروس کرونا تجهیز شده که آمادگی پذیرش و خدمت‌رسانی به موارد مثبت ویروس کرونا را دارد.
12	فوت یک فرد مبتلا به کرونا در لاهیجانسیداسماعیل میرغضنفری با بیان اینکه تاکنون از هفت مورد فوتی مشکوک به کرونا در لاهیجان تست سه نفر از آنان تایید شده است، گفت: از بقیه فوتی‌ها اطلاع نداریم و اگر به نتیجه رسید، فورا اطلاع‌رسانی می‌شود.
13	وی ادامه داد: مردم در خانه مانده و بیرون نروند، خانواده و فرزندان خود را مدیریت کنند تا در مکان‌های شلوغ چون معابر، پارک‌ها و مکان‌های مورد تردد عام حضور نیابند.
14	وی تصریح کرد: مردم مکان زندگی خود را با اسپند و مواد ضدعفونی‌کننده دود دهند و سعی کنند که فضا را به صورت غیرآلوده نگهداری کنند و در موقع برگشت به داخل منزل خود را در حیاط خانه استرلیزه نمایند وحتما با استفاده از آب و صابون در ورودی خانه یا حیاط دستان خود را شستشو دهند.
15	وی یادآورشد: استان گیلان آلوده شده است و شهرستان لاهیجان در مسیر تردد قرار دارد و توریست‌پذیر است احتمال اینکه آلودگی بیشتر از سایر جاها باشد ، وجود دارد و باید رعایت کرد.
16	وی گفت: در حال حاضر تمامی بیمارستان‌های دولتی و بخش خصوصی توانایی پوشش دادن و درمان بیمارها را دارند ضمن آنکه برای شرایط اضطرار نیز تمهیداتی اندیشیده شده است.
17	فرماندار لاهیجان گفت: از گروه‌های مردم‌نهاد نیز برای توزیع دستکش، ماسک و دیگر اقدامات کمک گرفته شده و شهرداری نیز از روز گذشته ضدعفونی اماکن عمومی شهر لاهیجان را آغاز نموده است.
18	وی یادآور شد: با همکاری مردم و رعایت بهداشت فردی و عمومی می‌توان از این مسیر به سلامت عبور کرد.
19	وی در مورد علت فوت پرستار بیمارستان میلاد لاهیجان نیز گفت: علت فوت او تاکنون مشخص نشده است و در صورت مشخص شدن و تایید تست وی، به عموم مردم اطلاع‌رسانی خواهد شد.
20	شهرستان لاهیجان دو بیمارستان دولتی و دو بیمارستان بخش خصوصی دارد که یکی از بیمارستان‌های قدیمی این شهر برای ایزوله بیماران کرونایی درنظر گرفته شده است.
21	3 نفر در گیلان جان باختنداحتمال افزایش تعداد مبتلایانرئیس دانشگاه علوم پزشکی گیلان گفت: تا امروز 3 نفر در گیلان بر اثر ابتلا به ویروس کرونا جان باختند.
22	ارسلان سالاری گفت: تاکنون در گیلان 17 نفر به این ویروس مبتلا شده‌اند که 12 نفر بهبود یافتند و 2 نفر نیز همچنان بستری هستند.
23	وی افزود: آزمایش تست کرونا در گیلان انجام نمی‌شود و نتایج نمونه ها پس از ارسال به تهران 48 تا 72 ساعت بعد اعلام می شود به همین دلیل ممکن است آمار مبتلایان در روزهای آینده تغییر کند.
24	رئیس دانشگاه علوم پزشکی گیلان در خصوص کمبود ماسک و دستکش نیز گفت: تمهیدات لازم از طرف وزارت بهداشت اندیشیده شده که از فردا برای تأمین این نیاز مردم اجرا خواهد شد.
25	ارسلان سالاری تأکید کرد: کسانی به ماسک نیاز دارند که سرماخورده باشند یا با افراد سرماخورده در تماس باشند.
26	وی از مردم خواست که به گیلان مسافرت نکنند.
27	امکانات ویژه‌ای را برای آموزش مجازی فراهم کردیممحمد جواد آذری جهرمی (وزیر ارتباطات و فن آوری اطلاعات) در صفحه شخصی توییتر خود اعلام کرد: با توجه به احتمال تعطیلی مدارس و دانشگاهها تا پایان سال، برای همکاری با وزارت علوم و آموزش‌وپرورش، امکانات ویژه‌ای را جهت آموزش مجازی و از راه دور فراهم کردیم تا میلیونها دانش‌آموز و دانشجوی عزیز، ضمن حفظ سلامت خود، از تحصیل علم هم جا نمانند.
28	تجمع کمتر، پیشگیری بیشترنتیجه آزمایش کرونا یک نفر در فسا مثبت اعلام شدعلی اصغر خالقی (رئیس دانشگاه علوم پزشکی فسا) گفت: رئیس دانشگاه علوم پزشکی فسا گفت: از پنج بیمار مشکوک به ابتلا به ویروس کرونا در این شهرستان آزمایش‌های اولیه صورت گرفت که بر اساس غربالگری انجام شده، نتیجه آزمایش یکی از آنها مثبت اعلام شد.
29	وی ادامه داد: تعدادی از بیماران مشکوک را که دارای نشانه‌های بالینی قوی ابتلا به بیماری کرونا بودند، بستری کردیم که باید جواب قطعی آزمایش‌های آنها از تهران به ما اعلام شود اما برای اینکه چیزی را از دست ندهیم، فرض را بر مثبت بودن گذاشتیم و درمان آنها را شروع کردیم.
30	وی اضافه کرد: با هدف حفظ احتیاط، یکی از بخش‌های بیمارستان در محل اورژانس قدیم فسا به عنوان بخش مراقبت‌های ویژه حاد تنفسی با امکانات لازم راه‌اندازی شده است.
31	وی ادامه داد: پایگاه بهداشتی شماره پنج رو به روی هلال احمر به عنوان کلینیک تب و بیماری‌های تنفسی بزرگسالان و پایگاه بهداشتی ضمیمه مرکز شماره سه واقع در بولوار امامزاده حسن(ع) به عنوان کلینیک تب و بیماری‌های تنفسی کودکان زیر 12 سال برای مراجعه سرپایی به شهروندان معرفی شدند.
32	خالقی ادامه داد: افرادی که علایم جدی همچون، تب، گلودرد و سرفه، خستگی، بدن درد، آبریزش بینی و سردرد دارند به این مراکز مراجعه کنند.
33	ترخیص ۴۹ بیمار مبتلا به کرونا در قمعلی ابرازه (قائم مقام دانشگاه علوم پزشکی قم) در خصوص آخرین وضعیت بیماری کرونا در قم گفت: ۴۳۲ نفر در مراکز درمانی قم مشکوک به کرونا بستری شدند و تا ساعت ۱۶ هفتم اسفندماه ۴۹ نفر مرخص شدند.
34	وی افزود: سه بیمارستان کامکار، فرقانی و امام رضا(ع) برای بستری بیماران مربوط به ویروس کرونا در نظر گرفته شده است.
35	قائم مقام دانشگاه علوم پزشکی قم بیان کرد: حدود ۵۰ هزار بسته بهداشتی اهدایی وزارت بهداشت توسط داروخانه‌ها در میان مردم قم توزیع شده و ۱۰۰ هزار بسته دیگر نیز امشب توزیع می‌شود.
36	وی گفت: تاکنون ۶۵۰ هزار ماسک در داروخانه‌ها توزیع کرده‌ایم.
37	دستگاه تولید ماسک نیز خریداری شده و در حال نصب است که روزانه ۲۰۰ هزار ماسک تولید می‌کند.
38	تصمیم درباره محدودیت تردد در بقاع متبرکه به شورای تامین هر استان واگذار شد«حجت‌الاسلام محمد نوروزپور» مدیرکل بقاع متبرکه و اماکن مذهبی سازمان اوقاف و امور خیریه در گفتگو با ایلنا، درباره آخرین تصمیمات این سازمان در خصوص کاهش تردد در اماکن مذهبی و بقاع متبرکه گفت: ما این موضوع را به شورای تامین استان‌ها واگذار کردیم و آنها هر تصمیمی بگیرند به مدیران کل در ادارات سازمان اوقاف و امور خیریه استان‌ها منتقل می‌کنیم و این تصمیمات در بقاع متبرکه اجرایی خواهد شد.
39	وی ادامه داد: تمهیدات لازم را اندیشیده‌ایم و دستورات لازم به مدیران کل استان‌ها در خصوص موارد بهداشتی و ضدعفونی کردن، گندزدایی و استریل کردن بقاع، ضریح، کتاب‌ها و جانمازها را اعلام کرده‌ایم.
40	مدیرکل بقاع متبرکه و اماکن مذهبی سازمان اوقاف و امور خیریه تصریح کرد: درباره محدودیت فعالیت یا دایر بودن بقاع متبرکه و امامزادگان در حریم شهرها و یا داخل شهرها مسئولیت به شورای تامین هر استان واگذار شده است.
41	نوروزپور درباره برگزاری مراسم اعتکاف در بقاع متبرکه خاطرنشان کرد: در استان‌هایی که با شیوع بیماری مواجه بوده و مشکلاتی داشتند و توصیه کرده بودند که مراسم لغو شود ما نیز اعلام کردیم که مراسم اعتکاف لغو شود.
42	وی تاکیدکرد: تمام فعالیت‌ها در بقاع متبرکه تابع تصمیمات شورای تامین هر استان است و ما توصیه کردیم تا می‌توانند از تجمعات و برگزاری مراسمات خودداری شود.
43	مدیرکل بقاع متبرکه و اماکن مذهبی سازمان اوقاف و امور خیریه درباره محدودیت تردد در بقاع متبرکه و اماکن زیارتی استان تهران نیز گفت: در این باره شورای تامین استان هنوز به ما دستوری اعلام نکرده است.
44	همین دستورات و نکات ایمنی و بهداشتی را اعلام کرده‌اند که از طرف اوقاف استان تهران در حال اجرا است.
45	پیشنهاد لغو نماز جماعت مساجد و تعطیلی دوره‌ای نماز جمعهدرخواست از قوه قضائیه برای مرخصی دادن به زندانیان غربالگری شدهمرخصی اجباری به جانبازان شیمیاییعلیرضا زالی (فرمانده عملیات مدیریت بیماری کرونا در تهران) درباره آخرین مصوبات جلسه مقابله با ویروس کرونا گفت: گسترش وحدت رویه راهبردی در کلیه دستگا‌ه‌های اجرایی استان تهران از مهمترین مصوبات جلسه امروز است.
46	همچنین مرخصی کلیه مدیران ارشد استان تهران تا اطلاع ثانوی لغو شد.
47	همچنین کلیه دستگاه‌های اجرائی باید اقدامات به عمل آمده در روزهای اخیر را به ستاد اجرائی اعلام کنند.
48	زالی ادامه داد: پیشنهاداتی ارائه شد و با هماهنگی ستاد ملی مبارزه با کرونا استمرار تعطیلی مدارس و موسسات آموزش عالی در استان تهران مورد توجه قرار گیرد، چرا که در تهران حجم بسیار زیادی از مراجعات کشوری را داریم.
49	او گفت: پیشنهاد تعطیلی نماز جماعت در مساجد و تعطیلی دوره‌ای نماز جمعه در استان تهران نیز در جلسه امروز مطرح شد.
50	پیشنهاد تعطیلی موقت زیارت امامزادگان و بقاع متبرکه استان تهران مطرح شد و هرگونه زمینه تجمع در ابعاد مختلف که موجب سرایت پیش رونده ویروس شود مورد توجه ستاد است.
51	زالی تصریح کرد: کلیه دستگاه های اجرایی باید افراد در معرض خطر را مورد شناسایی قرار دهند و برای افراد مشکوک کاهش ساعت کاری و یا مرخصی اجباری درنظر گرفته شود.
52	همچنین به طور خاص برای جانبازان و کارمندان با عارضه شیمیایی مرخصی اجباری بدون احتساب مرخصی سنواتی درنظر گرفته شود.
53	او با اشاره به اینکه مقرر شد با تصویب ستاد بحران از ظرفیت کلیه دستگاه‌های اجرایی برای آموزش‌های همگانی و ارتقا سلامت استفاده شود، تصریح کرد: براین اساس دستگاه هایی که واجد شرایط بهداشتی و درمانی هستند از جمله شهرداری، وزارت نفت و سازمان تامین اجتماعی باید خدمات سرپایی را در اختیار ستاد قرار دهند تا غربالگری و اقدامات تشخیصی برروی مراجعه کنندگان را انجام دهند.
54	زالی ادامه داد: همچنین باید اقدامات کامل حفاظتی و طرح‌های تشویقی و حمایتی برای کارکنان و پزشکان در مراکز درمانی انجام شود.
55	او درخصوص وضعیت زندان‌‌ها نیز گفت: پیشنهادی دادیم تا قوه قضاوئیه ابراز لطف کند و درباره زندان های تهران با غربالگری و طبقه‌بندی جرم های کیفری به شرط صدور گواهی صحت توسط مبادی بهداشت و درمان درون زندان ها، اجازه مرخصی به زندانیان داده شود.
56	زالی همچنین اظهار داشت: مقابله با این بیماری نیازمند مشارکت آگاهانه مردم است چرا که رفتار ناشناخته و پیچیده ای دارد و تنها با رفتار انسانی و آموزش می‌توان سیکل آن را متوقف کرد و در این راستا از مردم تقاضا داریم که از ترددهای غیرضرور واقعا اجتناب کنند.
57	پخش برنامه آموزشی برای همه مقاطع و دروس خاص از شبکه آموزشجلسه شورای اندیشه ورزان شبکه آموزش سیما، با حضور معاونان آموزشی وزارت آموزش و پرورش و رئیس شبکه آموزش برگزار شد.
58	در این جلسه که با حضور احمدی مدیرشبکه آموزش، علیرضا کمرئی، معاون آموزش متوسطه، رضوان حکیم زاده، معاون آموزش ابتدایی و مدیران کل دو حوزه و مدیرانی از سازمان پژوهش حضور داشتند، مسائلی پیرامون عدالت آموزشی و ضرورت استمرار آموزش دانش آموزان در شرایط خاص از طریق صدا و سیما و شبکه آموزش به صورت زنده، دروس در سطوح مختلف آموزشی از شبکه‌های تلویزیونی مورد بحث قرارگرفت و مقرر شد تا به اقتضای زمان شبکه‌های صدا و سیما، بخشی از فرایند آموزش با حضور دبیران مجرب در شبکه آموزش، به صورت زنده از این شبکه پخش شود.
59	همچنین مقرر شد از روز شنبه برنامه آموزشی برای همه مقاطع و دروس خاص طبق برنامه اعلامی از شبکه آموزش پخش شود.
60	اضطراب اصفهانی‌ها در برابر کروناهجوم مردم به مراکز درمانییک پزشک: 90 درصد مراجعین استرس ابتلا دارنداضطراب و نگرانی مردم از ابتلا به بیماری‌کشنده کرونا این روزها مردم را به بیمارستان‌ها کشانده تا با انجام معاینات و آزمایش‌های لازم از وضعیت ابتلای خود و نزدیکان‌شان به این بیماری مطلع شوند.
61	رئیس مرکز آموزشی، درمانی خورشید اصفهان در این باره گفت: کرونا پایان زندگی نیست و مانند شیوع بسیاری از ویروس ها با پیشگیری و رعایت موارد بهداشتی قابل کنترل و مهار است.
62	رامین سامی با بیان اینکه هم اکنون تمامی بیمارستان‌ها و مراکز درمانی استان آمادگی کامل برای پذیرش بیماران را دارند، افزود: متاسفانه در روزهای اخیر شاهد هجوم شهروندان به مراکز درمانی استان هستیم که استرس مبتلا شدن به بیماری کرونا موجب اخلال در روند عادی کادر درمانی مراکز بهداشتی نیز شده اند .
63	وی استرس ابتلا به بیماری را عامل مراجعه بیش از 90 درصد شهروندان به مراکز درمانی اعلام کرد و افزود: کرونا بیماری با علائمی همراه با تب شدید، سرفه و تنگی نفس همراه است که در اکثر مواقع متاسفانه شهروندان دلیل مراجعه خود به مراکز درمانی را تنها احساس گلو درد یا تب خفیف اعلام می کنند.
64	رامین سامی با اشاره به اینکه بهترین راه پیشگیری و مهار بیماری کرونا شستن مکرر دست ها ، خودداری از حضور در تجمعات و ضد عفونی کردن وسایل شخصی است به شهروندان توصیه کرد: اخبار مربوط به این بیماری را تنها از طریق رسانه های معتبر دریافت کنند.
