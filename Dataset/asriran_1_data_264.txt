asriran_1_data###افزایش شمار قربانیان کروناویروس جدید به ۵۶۳ نفر/ احتمال انتقال کروناویروس جدید از مادر به جنین###https://www.asriran.com/fa/news/712505/افزایش-شمار-قربانیان-کروناویروس-جدید-به-۵۶۳-نفر-احتمال-انتقال-کروناویروس-جدید-از-مادر-به-جنین###['اجتماعی ']###2020-02-06 13:15:00###۷۱۲۵۰۵###['کرونا', 'مادر', 'چین']
4@@@5
1	در پی تشخیص ابتلای یک نوزاد چینی به کروناویروس جدید تنها ۳۰ ساعت پس از تولد، این نگرانی در پزشکان ایجاد شده که مادران باردار مبتلا به این ویروس بتوانند بیماری را به نوزادان خود منتقل کنند.
2	به گزارش ایسنا، یک مادر مبتلا به کروناویروس جدید نوزاد خود را در بیمارستان کودکان ووهان در استان هوبی به دنیا آورد.
3	پزشکان ۳۰ ساعت بعد از تولد این نوزاد با انجام آزمایش‌های مربوطه اعلام کردند این نوزاد نیز به این ویروس مبتلا است.
4	به گفته پزشکان، این نوزاد از علائم حیاتی پایدار برخوردار بوده و تب و سرفه ندارد اما آزمایش‌ها ابتلای او به کروناویروس جدید را تایید کرده است.
5	هم‌چنین عکسبرداری از قفسه سینه این کودک با اشعه X علائم عفونت را در سینه‌اش نشان داده است.
6	ابتلای این نوزاد به کروناویروس جدید این نظریه را ایجاد کرده است که ممکن است یکی از مسیرهای احتمالی انتقال این ویروس از مادر مبتلای باردار به نوزاد باشد.
7	این بیمارستان هم‌چنین اطلاعاتی را فاش کرده که نشان می‌دهد در تاریخ ۱۳ ژانویه یک نوزاد سالم به دنیا آمده است.
8	چند روز بعد آزمایش‌ها نشان داد پرستار و مادر این نوزاد به کروناویروس جدید مبتلا هستند و علائم در این نوزاد در تاریخ ۲۹ ژانویه شروع به بروز یافتن کرد.
9	اگر چه چگونگی ابتلای این نوزاد نیز به کروناویروس جدید هنوز مشخص نشده است اما این خبر نشان می‌دهد که نوزادان نیز امکان ابتلا به این ویروس جدید را دارند.
10	با این حال پزشکان اعلام کرده‌اند که هیچ یک از نوزادان آلوده به این ویروس در وضعیت بحرانی قرار ندارند.
11	بنا بر گزارش خبرگزاری اسکای‌نیوز، سنگاپور نیز تأیید کرده است که یک نوزاد شش ماهه در بین ۲۸ مورد ویروس تایید شده در این کشور است.
12	به گفته مقامات این کشور پدر و مادر این نوزاد نیز به کروناویروس جدید مبتلا هستند.
13	افزایش شمار قربانیان مبتلایان به کروناویروس جدیدتاکنون ۵۶۳ نفر در اثر ابتلا به این ویروس جدید جان خود را از دست داده‌اند که یک مورد در هنگ‌کنگ و یک مورد دیگر در فیلیپین بوده و باقی موارد همگی در چین رخ داده است.
14	تاکنون ۲۵ کشور از تایید موارد ابتلا به کروناویروس جدید در کشورهای خود خبر داده‌اند.
15	کمیسیون بهداشت ملی چین امروز (پنج‌شنبه) اعلام کرد که طی ۲۴ ساعت گذشته تا نیمه شب ۷۳ نفر مبتلا به کروناویروس جدید جان باخته‌اند که رکورد جدیدی محسوب می‌شود.
16	به گزارش شبکه خبری الجزیره، سازمان جهانی بهداشت نیز اعلام کرده در ۲۴ ساعت گذشته بیشترین جهش در موارد ابتلا از زمان شروع این بیماری همه‌گیر مشاهده شده است.
17	بر اساس آخرین آمار منتشر شده در اوایل امروز (پنج‌شنبه) تعداد موارد تأیید شده در چین با ۳۶۹۴ مورد افزایش به ۲۸ هزار و ۱۸ مورد رسیده است.
