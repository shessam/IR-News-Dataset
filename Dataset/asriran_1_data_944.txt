asriran_1_data###خوش خبری یا بی‌خبری/ گرایش مردم جهان به اخبار الهام بخش###https://www.asriran.com/fa/news/723386/خوش-خبری-یا-بی‌خبری-گرایش-مردم-جهان-به-اخبار-الهام-بخش###['بین الملل']###2020-04-14 14:06:00###۷۲۳۳۸۶###['اخبار خوب', 'رسانه', 'مردم', 'اخبار بد', 'بحران', 'کرونا']
7
1	بسیاری از مردم جهان این روزها از تیترهای ترسناک، آمار وحشتناک و عدم اطمینان به روش‌های مطرح شده علیه بیماری جهان‌‌گیر ویروس کرونا خسته و ناامیدند و به همین دلیل تلاش دارند روح و روان خود را با جست‌و‌جوی "اخبار خوب" پاکسازی کرده و جلا بخشند.
2	به گزارش عصر ایران به نقل از ، سایت‌های متخصص در اخبار خوب در هفته‌های اخیر با رشد ناگهانی مخاطبان روبه‌رو شدند و سرچ‌های گوگلی "اخبار خوب" از ابتدای سال 2020 تا کنون 5 برابر شده است.
3	به گفته "گری وایس کوربلی" بنیان‌گذار و سردبیر سایت "شبکه اخبار خوب" (Good News Network) ترافیک ورودی این سایت در ماه اخیر 3 برابر شده و بازدیدکنندگان آن به بیش از 10 میلیون نفر رسیده‌اند.
4	"شبکه اخبار خوب" در اواخر دهه 1990 میلادی کار خود را به صورت رسمی و حرفه‌ای آغاز کرد.
5	وایس کوربلی با اشاره به افزایش بازدید مخاطبان از اخبار خوب پس از حادثه 11 سپتامبر و بحران مالی جهان در دهه قبل گفت: در این روزها مردم لینک‌های جالب و الهام‌بخش اطراف، محله، شهر و ایالت‌شان را برای ما می‌فرستند.
6	وی افزود: این موضوع ما را مطمئن می‌کند که مردم در حال حاضر خواهان دوری از اخبار بد هستند و تمایل زیادی به خواندن و دیدن اخبار شاد، انگیزشی روحیه‌بخش دارند.
7	وب‌سایت‌های دیگر مانند "گاردین"، "فاکس نیوز"، "هاف‌پست"، "ام‌اس‌ان" و "یاهو" برخی از صفحات خود را به داستان‌های روحیه دهنده اختصاص داده‌اند.
8	یکی از بولتن‌های شبکه خبری "سی‌ان‌‌ان" به نام "موضوعات خوب" (The Good Stuff) در ماه گذشته با افزایش 50 درصدی سهم اشتراک روبه‌رو شده است.
9	سخنگوی این بخش از سی‌ان‌ان در این باره گفت: تیم تحریریه ما علاقه مخاطبان به موضوعات جالب را دید و در راستای آن اقدام کرد.
10	مخاطبان با دیدن اکتشافات جذاب، شناختن قهرمانان معمولی و روزمره، هیجانات الهام‌بخش و اتفاقات بزرگ در سراسر جهان لبخند زده و به وجد می‌آیند.
11	"جان کرنسینکی" هنرپیشه و فیلم‌ساز آمریکایی از 29 مارس (اوایل فروردین) در برنامه هفتگی "یوتیوب" خود با تقلید از یک برنامه خبری سنتی برخی از "خبرهای خوب" را به نمایش درمی آورد.
12	با این وجود تمرکز او روی اخبار انگیزشی و روحیه‌بخش است.
13	ویدئوهای کرنسینکی ترکیبی از احترام "به قهرمانان سلامتی" و نمایش ظاهر و زندگی افراد مشهور از جمله همسر بازیگرش "املی بلانت" است.
14	اولین قسمت این برنامه یوتیوبی بیش از 15 میلیون بار دیده شد.
15	"استوارت سوروکا" استاد دانشکده "تحقیقات اجتماعی" دانشگاه میشیگان آمریکا در این باره می‌گوید: براساس یک شرط انسانی توجه بیشتر مردم به اخبار منفی آنها را وادار به تغییر رفتار می‌کند.
16	او افزود: درمیان یک بحران مردم به دنبال خبرهایی می‌روند که "عجیب و پرت است و به دور از انتظارات ماست".
17	به همین دلیل در چنین موقعیت‌هایی جامعه به سمت اخبار مثبت روی می‌آورد.
18	"اشلی مودیمان" استاد مرکز اشتغال رسانه‌ها در دانشگاه "کانزانس" در این باره می‌گوید: اخبار مثبت روشی مردمی در مقابله با بحران است.
19	مودیمان افزود: حجم بالایی از تحقیقات نشان می‌دهد مردم در زمان ترس با افزایش افکار منفی روند معمول زندگی خود را تعطیل می‌کنند.
20	این کارشناس رسانه افزود: من فکر می‌کنم مردم به دنبال راه‌حل و دیدن افرادی هستند که در میان بحران خلاقانه در مسیر زندگی بهتر حرکت می‌کنند؛ نه آنها که با یکدیگر ستیز می‌کنند.
21	زمانی که اخبار چنین موضوعات و مطالبی را پوشش دهند، مخاطبان جذب شده و به خواسته خود می‌رسند.
22	برخی از مردم خستگی و دلسردی خود را از حمله موج بزرگی از اخبار ناامیدکننده در بحران سلامت نشان داده‌اند.
23	"کلارنس ادواردز" یکی از شهروندان واشنگتن آمریکا دراین باره گفت: بسیاری از ما مستعد قربانی شدن در برابر هجمه مداوم اخبار منفی هستیم.
24	من فکر می‌کنم رسانه‌ها در فکر چیزی هستند که به خوبی به فروش رود و آن چیزی نیست جز خبرهای ترسناک و بد.
