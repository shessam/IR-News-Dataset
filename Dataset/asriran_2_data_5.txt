asriran_2_data###کد#6*800*: عملیات بازگرداندن ارقام یک کلاهبرداری به "گوشی" مردم###https://www.asriran.com/fa/news/696791/کد6*800*-عملیات-بازگرداندن-ارقام-یک-کلاهبرداری-به-گوشی-مردم###['فناوری و IT']###2019-11-04 15:11:00###۶۹۶۷۹۱###['ارتباطات', 'جهرمی']
9
1	روزنامه شرق در گزارشی به خیز دوم وزیر جوان برای فائق آمدن بر یک "حفره" در سیستم ارزش افزوده پرداخت و نوشت: «شب تلخي براي كلاهبرداران» اين عبارتي است كه محمدجواد آذري‌جهرمي، وزیر ارتباطات و فناوری اطلاعات، در توييت جنجالي شب گذشته خود نوشته است.
2	او در اقدامي ضربتي، شركت‌هاي خدمات ارزش افزوده (VAS) را هدف قرار داده و امكان شكايت از آنها را نيز فراهم كرده است.
3	به گزارش ، شرق نوشت: در توييتي كه جهرمي در ساعت 18:27 شب گذشته منتشر كرد، آمده است: «امشب شب تلخي براي كلاهبرداران است!
4	پول‌هايي كه براي شركت‌هاي ارزش افزوده در اين چند سال از شما اخذ شده را می‌توانید با #6*800* ببينيد.
5	شكايتي هم داشتيد لطفا از طريق پيامك به 8007 بفرستيد.
6	كاملا رايگان!
7	براي خانواده نيز انجام دهيد.
8	كمكم كنيد حقتان را بگيرم».
9	اگر اين اقدام از سوي اين مدير ارشد دولتي عملياتي شود، اين اولين‌باري است كه يك فساد در سطح گسترده كلاهبرداري رخ داده و با يك سامانه و نرم‌افزار، ارقام كلان كلاهبرداري پس گرفته و به مردم بازگردانده مي‌شود.
10	يك منبع آگاه در گفت‌وگو با «شرق»، درباره جزئيات اين اقدام مي‌گويد: «امشب پيامكي براي همه مشتركان تلفن همراه شامل همراه اول، ايرانسل و رايتل ارسال مي‌شود كه در آن به نكته‌اي كه وزير ارتباطات در توييت خود اشاره كرده است، مي‌پردازد.
11	اگر كد #6*800* را وارد كنيد، مشخص مي‌شود عضو چه خدماتي هستيد و چه مبالغي از حساب شما كسر مي‌شود.
12	مقرر شده است حجم كامل كلاهبرداري شركت‌هاي ارزش افزوده به مردم اطلاع‌رساني و امكان رسيدگي و بازپس‌گيري اين كلاهبرداري‌ها هم فراهم شود.
13	همه پيامك‌هايي كه ارسال مي‌شود، رايگان است و از سوي سازمان تنظيم مقررات و ارتباطات راديويي وزارت ارتباطات مي‌آيد و مجاني است».
14	اين منبع آگاه با اشاره به پيشينه اقدام وزير ارتباطات و فناوري اطلاعات كه در قالب هشتگ حق‌الناس از سوي او پيگيري مي‌شد، مي‌افزايد: «شركت‌هاي ارزش افزوده بنا بر آنچه از جانب همين گروه‌ها منتشر شده است، از سال 92 تاكنون بيش از 13 هزار ميليارد تومان درآمد داشته‌اند كه سالانه در حدود دوهزار و 600 ميليارد تومان درآمد مي‌شود».
15	او مي‌افزايد: «آنچه مسلم است، بخش عمده اين شركت‌هاي ارزش افزوده به بهانه توليد محتوا پا گرفته‌اند، اما محتواي اثرگذاري ارائه نمي‌دهند كه در عمل نوعي كلاهبرداري است، زيرا افراد، ناخواسته و بدون آنكه بدانند يا اطلاعات كافي داشته باشند عضو اين خدمات مي‌شوند و مبلغي از آنها كسر مي‌شود.
16	بسياري از اين شركت‌هاي ارزش افزوده به‌راحتي از كمبود اطلاعات مردم استفاده كرده و آنها را عضو سرويس‌هاي خود مي‌كنند و ماهانه پول گزافي به جيب مي‌زنند و اصلا رضايت مصرف‌كننده را هم در نظر نمي‌گيرند.
17	علاوه بر آنكه عضويت در اين خدمات بسيار آسان و خروج از آنها بسيار سخت است كه همين سختي خروج و پيچيدگي لغو آن نيز با هماهنگي كامل شركت‌هاي خدمات ارزش افزوده انجام مي‌‌شود».
18	اين منبع مطلع به آنچه در قالب شكايت‌هاي مردمي درباره اتمام بسته‌هاي اينترنتي مطرح شده است، اشاره مي‌كند و مي‌گويد: «خيلي از افرادي كه معترض هستند بسته‌هاي اينترنتي‌شان به‌سرعت تمام مي‌شود و آن را به دزدي اپراتورها مرتبط مي‌دانند، اطلاع ندارند كه ناخواسته عضو خدمات ارزش افزوده شده‌اند و مبالغ قابل توجهي به ‌واسطه تعدد اين خدمات، از آنها كسر شده است».
19	او مي‌افزايد: «برخي شركت‌هاي خدمات ارزش افزوده كه البته كشف و با آنها برخورد شده، اقدامات ديگري هم انجام داده‌اند.
20	اين شركت، نزديك به هزار اپليكيشن توليد كرده كه همه طيف‌هاي مختلف در جامعه اعم از گروه‌هاي مذهبي، ورزشي، فرهنگي و غیره.
21	را دربر مي‌گيرد و مردم را عضو اين اپليكيشن‌ها مي‌كرده و در قبال آن پول دريافت مي‌كرده و حتي براي شركت‌هاي ارزش افزوده ديگر، عضو مي‌گرفته است.
22	اين عضويت‌ها با دست‌كاري و بدون هماهنگي با افراد صورت گرفته است».
23	او به نمونه‌اي از دست‌كاري در برنامه‌هاي تلويزيوني اشاره كرده و مي‌افزايد: «نمونه‌هايي از خدمات ارزش افزوده در برنامه «برنده باش» محمدرضا گلزار بود كه دست‌كاري آرا صورت گرفت.
24	وزير ارتباطات و اطلاعات قصد دارد با اين حجم گسترده سودهاي بادآورده اين شركت‌ها مقابله كند و حالا تلاش براي سنگ‌اندازي در مقابل اين اقدام او به كرات ديده مي‌شود.
25	اما چه پشتوانه‌اي مي‌تواند چنين سنگ‌هاي بزرگي را سر راه قرار دهد؟ اين شركت‌هاي بي‌نام و نشان چگونه مي‌توانند درآمدزايي در سطح 13هزارميلياردي داشته باشند، اما به هيچ نهاد ناظري پاسخ‌گو نباشند؟».
26	به گفته او: «توسكا و روبيكا در اين ماجرا متهمان اصلي به شمار مي‌روند.
27	اين شركت، يكي از شركت‌هاي اقماري همراه اول است كه با 92 برنامه صداو سيما يكجا قرارداد دارد و تغذيه مي‌كند».
28	او به موضوعی بسيار جدي كه انگيزه مخالفت را ايجاد مي‌كند هم اشاره مي‌كند: «اپراتورها سالانه 800 ميليارد تومان از طريق اين برنامه‌ها در اختيار وزارت قرار مي‌دادند كه با دستور وزير به‌خاطر صرفه‌جويي در مصارف وزارت، قطع شد.
29	حالا يكي از ناراحتي‌هاي صداوسيما آن است كه درآمد آنها از طريق توسكا قطع شده است».
30	پشتوانه اين شركت‌هاي ارزش افزوده كجاست كه يكي از آنها (شركت توسكا) توانسته در يك قرارداد، 92 برنامه تلويزيوني را از طريق اپليكيشن روبيكا و ستاره‌مربع‌‌ها، پوشش مالي دهد؟او با ذكر نمونه‌اي از تخلفات مي‌گويد: فقط يكي از اين شركت‌ها، 24 درصد كل درآمد خدمات ارزش افزوده زيرمجموعه همراه اول را در اختيار دارد.
31	نكته قابل‌تأملي كه او مطرح مي‌كند به پشت‌پرده اين شركت‌ها بازمي‌گردد.
32	او مي‌گويد: «بسياري از اين شركت‌ها در نهايت در پشت پرده‌، پشتیبان یا پشتیبان‌هایی دارند.
33	اين شائبه وجود دارد كه اين شركت‌‌هاي ارزش افزوده به جريان‌هايی نيز متصل باشند و چون به آن جريان‌‌ها وصل هستند، ممكن است اين پول‌هاي بادآورده را در برنامه‌هاي سياسي و انتخاباتي صرف كنند.
34	وقتي تلويزيون، راديو و غیره را در اختيار داريد، مي‌توانيد در مورد انتخابات هم برنامه‌ريزي كنيد.
35	وقتي پول كلان در عالم سياست باشد، قابليت جابه‌جايي مهره هم داريد».
36	اين سخنان كه از سوي اين منبع آگاه مطرح شده، صرفا در قالب يك تحليل و هشدار جدي است كه بايد با آگاهي عمومي و نظارت مردم و مطالبه عمومي، اين نگراني را به سطوح بالا منتقل كرد.
37	او با بيان اينكه اغلب پولي كه در وس آمده داراي شبهه است، مي‌گويد: مي‌گويند جهرمي سلطان وس است، قبول.
38	سلطان وس مي‌خواهد اين بساط را تعطيل كند، چرا ناراحتيد؟ عمده اين شركت‌ها در نهايت به يك مبدأ مي‌رسند، بنابراين بايد با نگراني جدي اين موضوع را در محاكم قضائي پيگيري كرد.
39	اين منبع مطلع در اين زمينه پاسخ مي‌دهد: «اخيرا 75 شركت از اين تعداد نامه‌اي به رؤساي سه قوه نوشته‌اند كه اسامي هيچ‌يك از آنها شناخته‌شده نيست.
40	درواقع شركت‌هاي بي‌نام‌ونشاني كه درآمدهاي چندصد يا چندهزارميلياردي دارند، كسي نمي‌داند كه از آن چه كساني هستند و درآمدهايشان به كجا سرازير مي‌شود».
41	در نامه‌اي كه اخيرا از سوي 75 شركت ارزش افزوده به سران سه قوه نوشته شده و در فضاي مجازي نيز انتشار يافته نكاتي مطرح شده است كه جاي سؤال جدي دارد.
42	در اين نامه آمده است: «پرداخت بیش از ۱۰۰ میلیارد تومان توسط شرکت‌ها بابت نظارت محتوایی خدمات به سازمان تبلیغات اسلامی، اختصاص بیش از ۱۵۰ میلیارد تومان توسط شرکت‌های تولیدکننده محتوا به منظور تولید برنامه‌های تلویزیونی پربیننده و فاخر تنها در سال ۹۷، کمک به تیم‌های پرطرفدار فوتبال از طریق خدمات ارزش افزوده، کمک بیش از ۳۰۰ میلیاردتومانی توسط ایرانسل و همراه اول به ورزش کشور، استفاده از پرداخت اپراتوری برای تأمین مالی جمعی برای توسعه خدمات عام‌المنفعه و مسئولیت اجتماعی که تنها در سال ۹۷ بیش از ۱۰ میلیارد تومان کمک مردمی را از مشارکت با کمیته امداد امام خمینی، مشارکت در ترویج فرهنگ اهدای عضو با همکاری انجمن اهدای عضو ایرانیان، کمک به بازسازی و نوسازی مدارس و مشارکت در بازسازی عتبات عالیات جمع‌آوری کرده است، کمک به توسعه حداقل ۴۰ پلتفرم ملی تولید، مدیریت و ارائه خدمات دیجیتال موبایل از جمله دستاوردهای صنعت خدمات ارزش افزوده است که گزارش مذکور به آنها اشاره داشته است».
43	اين ارقام كلان كه در اين نامه به آنها اشاره شده است از كجا آمده و چگونه اين گردش مالي صورت مي‌گيرد».
44	چندي پيش كه اتهامات عليه وزير ارتباطات براي پيگيري اين موضوع مطرح شده بود، او در پاسخي جدي به اين حاشيه‌سازي‌ها، تنها به اين جمله بسنده كرد: «چیزهای دیگری مانند واگذاری مخابرات در 10 سال قبل را به خاطر دارم.
45	اینکه مخابرات را واگذار کردند و از محل درآمدهای آن، مشغول پرداخت قسط شدند.
46	به یاد دارم که پنج‌ هزار میلیارد سهام مردم در آنجاست که هنوز تعیین‌تکلیف نشده است.
47	علاقه‌مند هستم که این موضوعات پیگیری شود.
48	سایبری‌های عزیز بدانند از پایان وس کوتاه نمی‌آیم».
