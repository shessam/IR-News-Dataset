tabnak_data###نماینده سوریه: تصمیم آزادسازی ادلب از تروریسم، تصمیمی بی‌بازگشت است###https://www.tabnak.ir/fa/news/953590/نماینده-سوریه-تصمیم-آزادسازی-ادلب-از-تروریسم-تصمیمی-بی‌بازگشت-است###[]###2020-01-22 01:00:00###۹۵۳۵۹۰###['سوریه', 'ادلب', 'بشار الجعفری']
1
1	«بشار الجعفری»، نماینده دائم سوریه در سازمان ملل متحد از دستکاری در پرونده حمله شیمیایی ادعایی در شهر دومای سوریه انتقاد کرد.
2	جعفری شامگاه سه‌شنبه در گفت‌وگو با شبکه المیادین گفت که جلسه دیروز شورای امنیت، کشفیات «یان اندرسن»، کارشناس کمیته‌ حقیقت‌یاب را بررسی کرد.
3	نماینده سوریه در سازمان ملل گفت که نتایج تحقیقات این کارشناس تسلیحات شیمیایی نشان می‌دهد که در مسئله حمله ادعایی دوما دست‌‌کاری شده است و او به دلیل ارائه واقعیت از تیم حقیقت‌یاب به حاشیه رفته و کسی به اظهارات او وقعی نمی‌دهد.
4	بشار الجعفری گفت که دمشق خواهان در نظر گرفتن توزیع جغرافیایی در قضیه تشکیل کمیته حقیقت‌یاب در خصوص حادثه ادعایی دوما بود ولی آمریکا با تنوع ملیت کارشناسان مخالفت کرد.
5	او در مورد دست‌کاری در نتایج تحقیقات حمله شیمیایی ادعایی در دوما گفت: «هرگاه ارتش سوریه و متحدان آن در جبهه‌های نبرد پیشروی کردند، اعضای شورای امنیت دست به پرونده‌‌سازی با هدف جلوگیری از این پیشروی زدند و جلساتی تشکیل دادند».
6	بشار جعفری گفت: «اطلاعات منتشر شده از سوی سازمان منع اشاعه تسلیحات شیمیایی تناقضات علمی دارد و نماینده دایم روسیه در شورای امنیت این تناقشات را متذکر شد».
7	منابع خبری معارض دولت سوریه، ۱۸ فروردین ۱۳۹۷ با انتشار تصاویری مدعی حمله شیمیایی در شهر «دوما» واقع در غوطه شرقی شدند.
8	هفت روز بعد از این حمله ادعایی، سه کشور آمریکا، فرانسه و انگلیس حملاتی را به شماری از اهداف در سوریه به بهانه حمله شیمیایی منتسب به دولت این کشور در حومه «دوما» در دمشق انجام دادند.
9	طرح ادعای حمله شیمیایی همزمان بود با انجام عملیات نظامی ارتش سوریه در غوطه شرقی دمشق و پاکسازی این منطقه از گروه‌های تروریستی که وزارت دفاع روسیه در آن موقع گفت که این ادعا و «سناریو» با هدف ممانعت از پاکسازی مناطق آلوده به تروریسم صورت می‌گیرد.
10	سایت افشاگر ویکی‌لیکس ماه گذشته اعلام کرد که اسنادی که از سازمان منع تسلیحات شیمیایی درز پیدا کرده، نشان می‌دهد که حمله شیمیایی دومای سوریه در سال ۱۳۹۷ ساختگی بوده است ().
11	نماینده دائم سوریه در سازمان ملل متحد در مورد وضعیت استان ادلب این کشور که در اشغال تروریست‌هاست، گفت که «تصمیم سوریه برای آزادسازی ادلب از تروریست‌ها تصمیم نهایی است و بی‌بازگشت است».
12	جعفری گفت که ترکیه در سناریوهای حملات شیمیایی ادعایی در سوریه نقش دارد و دمشق اطلاعاتی دارد مبنی بر اینکه دولت اردوغان تسلیحات شیمیایی از لیبی را به استانبول و از این شهر ترکیه به مرزهای سوریه ارسال کرده است.
13	این مقام سوری گفت که سازمان اطلاعات ترکیه (میت) بر این نقل و انتقال‌ها نظارت دارد و سازمان ملل متحد این را می‌داند.
