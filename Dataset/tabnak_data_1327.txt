tabnak_data###دعوای آلمان و آمریکا بر سر تولید واکسن ویروس کرونا / آمریکا از امروز آزمایش واکسن را آغاز میکند###https://www.tabnak.ir/fa/news/966177/دعوای-آلمان-و-آمریکا-بر-سر-تولید-واکسن-ویروس-کرونا-آمریکا-از-امروز-آزمایش-واکسن-را-آغاز-میکند###[]###2020-03-16 10:04:00###۹۶۶۱۷۷###['کرونا ویروس', 'واکسن', 'آلمان', 'آمریکا']
1
1	آسوشیتدپرس به نقل از یک مقام آمریکایی گزارش داده که آمریکا از امروز دوشنبه آماده آزمایش بالینی واکسن جدیدی است که برای محافظت در برابر ویروس کرونا (COVID۱۹) تهیه شده است.
2	خبر این آزمایش علنی اعلام نشده است، اما طبق گفته این مقام، مشارکت کنندگان در این آزمایش در روز دوشنبه در مؤسسه تحقیقاتی بهداشت كایزر واشنگتن در سیاتل این واکسن تولیدی را دریافت می كنند.
3	گفته می‌شود این آزمایش توسط مؤسسه ملی بهداشت ایالات متحده (NIH)، آژانس اصلی دولتی مسئول تحقیقات زیست پزشکی و بهداشت عمومی در ایالات متحده تأمین می‌شود.
4	طبق این گزارش آزمایش ایم واکسن شامل ۴۵ تن از داوطلبان جوان و سالم است که دوز‌های مختلف دارو را دریافت خواهند کرد.
5	بر اساس این گزارش، مقامات بهداشت عمومی آمریکا اعلام کرده اند که برای تأیید کامل واکسن‌های بالقوه یک سال تا هجده ماه زمان لازم است.
6	بیماری همه گیر کروناویروس در ایالات متحده، دولت ترامپ را بر آن داشته است تا اقدامات پیشگیرانه را، از جمله اعلام وضعیت اضطراری در سراسر کشور، بستن مرز‌ها و ممنوعیت سفر به کشور‌هایی که میزان آلودگی بالایی دارند، انجام دهد.
7	در همین حال رویترز گزارش داده، واشنگتن در تلاش است تا یک شرکت آلمانی را که به دنبال تولید واکسن کروناویروس است، برای انتقال تحقیقات خود به ایالات متحده متقاعد کند، و این امر با ممانعت آلمان روبه رو شده و سیاستمداران آلمانی اصرار دارند که هیچ کشوری نباید انحصار واکسن‌های تولیدی در آینده را در اختیار داشته باشد.
8	منابعی آگاه در دولت آلمان روز یکشنبه به رویترز گفتند که دولت آمریکا در حال بررسی چگونگی دستیابی به واکسن بالقوه توسط یک شرکت آلمانی با نام CureVac است.
9	پیش از این، روزنامه آلمانی Welt am Sonntag گزارش داده بود، دونالد ترامپ، رئیس جمهور آمریکا، بودجه‌هایی را برای فراخواندن شرکت CureVac به ایالات متحده پیشنهاد کرده و دولت آلمان مجبور به ارائه بودجه بیشتر به این شرکت برای خنثی کردن این وسوسه شده است.
10	سفارت آمریکا در برلین در خصوص این گزارش‌ها هیچ اظهار نظری نکرده است.
11	با این حال سخنگوی وزارت بهداشت آلمان با تأیید گزارش این روزنامه گفته: دولت آلمان بسیار علاقه‌مند است تا اطمینان حاصل کند که واکسن‌ها و مواد فعال ضد ویروس جدید در آلمان و اروپا نیز تولید شوند.
12	در این رابطه، دولت با شرکت CureVac در حال تعامل است.
13	روزنامه Welt am Sonntag همچنین به نقل از یک منبع ناشناس دولت آلمان اظهار داشت، ترامپ تلاش می‌کند فعالیت دانشمندان و محققان در این زمینه را انحصاری به دست آورد و هر کاری را صورت می دهد که واکسن ویروس کرونا تولید شود؛ اما فقط برای ایالات متحده.
14	شرکت CureVac روز یکشنبه بیانیه‌ای صادر کرد و در آن نوشت: این شرکت شایعات فعلی درباره انحصارات تولید واکسن را رد می‌کند.
15	همچنین این شرکت گفت با بسیاری از سازمان‌ها و مقامات در سراسر جهان در تماس است، اما در مورد گمانه زنی‌ها اظهار نظری نخواهد کرد و ادعا‌های مربوط به پیشنهادها برای دستیابی انحصاری به تحقیات این شرکت یا فناوری آن را رد کرده است.
