roozno_data###جنتی: نمایندگان جدید از ردصلاحیت ها درس بگیرند###http://roozno.com//fa/news/429480/جنتی-نمایندگان-جدید-از-ردصلاحیت-ها-درس-بگیرند###[]###2020-06-01 14:04:00###۴۲۹۴۸۰###['جنتی', 'رد صلاحیت ها', 'درس']
1
1	آیت‌الله جنتی دبیرشورای نگهبان در توصیه ای به نمایندگان گفت: در انتخابات 2 اسفند، 117 نماینده مجلس دهم از مردم رأی نگرفتند و حدود 70 نفر نیز صلاحیت‌شان از سوی شورای نگهبان تأ‌یید نشد؛ خوب است هم نمایندگان قبلی توجه کنند که چه کردند که چنین اتفاقی برایشان افتاد و هم نمایندگان فعلی از این موضوع درس بگیرند.
2	به گزارش روز نو :آیت‌الله احمد جنتی دبیر شورای نگهبان صبح امروز (12 خرداد 99) در جلسه شورا که با حضور فقها و حقوقدانان برگزار شد، سالگرد ایام رحلت حضرت امام خمینی (ره) را تسلیت گفت و یاد و خاطره ایشان را گرامی داشت.
3	آیت الله جنتی با اشاره به فرارسیدن سالگرد قیام 42 و به شهادت رسیدن جمعی از مردم توسط رژیم منحوس پهلوی، خاطرنشان کرد: 15 خرداد 1342 عده‌ای از مردم بی‌دفاع توسط عمال رژیم شاه به شهادت رسیدند که همین امر آثار و برکات فراوانی داشت و از جمله سر منشأ پیروزی انقلاب شد.
4	آیت‌الله جنتی در ادامه با اشاره به تشکیل مجلس یازدهم ضمن تبریک به منتخبان مردم، سخنان و توصیه‌های مهمی را خطاب به نمایندگان خانه ملت، ایراد کرد.
5	اولین توصیه دبیر شورای نگهبان به نمایندگان مجلس یازدهم "خود مراقبتی" بود.
6	آیت‌الله جنتی در تشریح این موضوع متذکر شد: در انتخابات 2 اسفند، 117 نماینده مجلس دهم از مردم رأی نگرفتند و حدود 70 نفر نیز صلاحیت‌شان از سوی شورای نگهبان تأ‌یید نشد؛ خوب است هم نمایندگان قبلی توجه کنند که چه کردند که چنین اتفاقی برایشان افتاد و هم نمایندگان فعلی از این موضوع درس بگیرند.
7	وی، "توجه به پیام رهبر انقلاب در افتتاحیه مجلس و عملیاتی کردن آن" را دیگر توصیه خود به نمایندگان ملت دانست و افزود: همه بند‌های پیام حکیمانه رهبر انقلاب خطاب به نمایندگان، راه‌گشا و نقشه راه آنان است که امیدواریم هرچه سریعتر اجرایی شود.
8	دبیر شورای نگهبان در توصیه سوم خود به نمایندگان ملت، سیاست‌های کلی قانون‌گذاری را سند جامعی از آسیب‌ها و راهکار‌های نظام تقنینی کشور عنوان کرد و از نمایندگان مجلس یازدهم خواست برای تصویب قوانین، این سیاست‌ها را مورد توجه قرار دهند.
9	وی، در توصیه چهارم، اولویتگذاری در تصویب قوانین را برای مجلس در امر قانونگذاری مهم و ضروری دانست و بر اصلاح قانون انتخابات مبتنی بر سیاست‌های کلی انتخابات تأکید کرد.
10	دبیر شورای نگهبان افزود: از جمله اصلاحات اساسی در قانون انتخابات، ضابطه‌مند کردن ثبت‌نام بی‌محابای داوطلبان است که با اصلاح این موضوع بخشی از مشکلات عدیده نظام انتخاباتی نیز حل خواهد شد.
11	آیت‌الله جنتی در پنجمین توصیه خود، از نمایندگان مجلس یازدهم خواست با قانون‌گذاری خوب، موجب ریل‌گذاری صحیح برای دولت و دستگاه‌های مختلف شوند که از جمله این ریلگذاری‌ها توجه به رونق تولید، مبارزه با قاچاق، کمک به بالارفتن ارزش پول ملی، نظارت بر کنترل نقدینگی کشور و کاهش تورم است.
12	دبیر شورای نگهبان در آخرین توصیه خود به نمایندگان، آنان را به پرهیز از اقدامات سطحی و حاشیه‌ای فراخواند و تأکید کرد: در میان نمایندگان مجلس یازدهم، متخصصین زیادی به‌ویژه جوانان حضور دارند که انشاءالله بتوانند در جهت رفع مشکلات اساسی مردم گام بردارند.
13	وی در پایان با اشاره به همکاری‌های کارشناسی و حقوقی اعضا و کارشناسان شورای نگهبان با ادوار مختلف مجلس گفت: شورای نگهبان آمادگی دارد ظرفیت‌های کارشناسی و حقوقی خود را برای اصلاح و تصویب قوانین در اختیار نمایندگان قرار دهد و مجلس جدید با اقدامات خود مایه خشنودی خداوند، رهبری و مردم شریف ایران شود.
