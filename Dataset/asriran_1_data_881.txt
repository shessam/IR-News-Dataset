asriran_1_data###پرونده سقوط هواپیمای اوکراینی بازداشتی دارد###https://www.asriran.com/fa/news/722178/پرونده-سقوط-هواپیمای-اوکراینی-بازداشتی-دارد###['اجتماعی ']###2020-04-06 12:45:00###۷۲۲۱۷۸###['سقوط هواپیما']
7
1	براساس اطلاعات به دست آمده در پرونده سقوط هواپیمای اوکراینی فرد یا افرادی در بازداشت به سر می‌برند و اظهارات یکی از نمایندگان مجلس درخصوص عدم بازداشت صحیح نیست.
2	به گزارش فارس، روز گذشته یکی از روزنامه ها با نماینده مجلس شورای اسلامی گفت‌وگویی انجام داد و از وضعیت پرونده سقوط هواپیمای مسافربری اوکراین و بازداشتی‌هایی که مقامات قضایی گفته بودند پرسید که او منکر بازداشت شد و حتی معتقد بود که لازم نبود کسی بازداشت شود این در حالی است که یک منبع مطلع اظهارات این نماینده مجلس شورای اسلامی را نادرست خواند.
3	این مقام مطلع ضمن تکذیب سخنان این نماینده گفت: بعد از اعلام جزئیات حادثه شلیک به هواپیمای اوکراینی همانطور که پیش از این هم اعلام شده چند نفر بازداشت شده‌اند و برای این افراد پرونده قضایی تشکیل شده است.
4	وی ادامه داد: از همان ابتدای اعلام این حادثه قوه قضاییه وارد عمل شده و در حال بررسی پرونده است.
5	اکنون نیز پرونده این افراد در حال طی کردن روال اداری خود است و تحقیقات در این باره همچنان ادامه دارد.
6	این مقام تاکید کرد که بهتر است در این باره مراجع ذی‌صلاح اطلاع‌رسانی کنند و افراد از بیان نظرات شخصی خود خودداری کنند.
7	روز گذشته حسن نوروزی عضو کمیسیون قضایی مجلس شورای اسلامی در گفت‌وگو با روزنامه همدلی گفته بود که این هواپیما یک هفته قبل از آن در اسرائیل بوده و به نظر می‌رسد که دستکاری شده بوده است.
8	برای این هواپیما اهداف خاصی در ایران تعیین شده بود و به نظر من، نیروهای نظامی در این زمینه وظیفه خود را به خوبی انجام داده‌‌اند.
9	بنابراین در این زمینه مواخذه و بازداشتی وجود نخواهد داشت.
10	پیش از این غلامحسین اسماعیلی، سخنگوی قوه قضاییه در یک نشست خبری در دی ماه سال گذشته با اشاره به این موضوع، اظهار کرد:«هم تأثیر سبب و هم تاثیر مباشر را بررسی می‌کنیم تا مشخص شود مسئولیت سبب و مباشر چقدر بوده است.
11	»وی همچنین اضافه کرده بود که تحقیقات مفصلی در این خصوص انجام شده و افرادی هم بازداشت شده‌اند.
