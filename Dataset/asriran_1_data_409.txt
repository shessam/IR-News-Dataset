asriran_1_data###تاییدشدگان مسکن ملی آماده واریز ۴۰ میلیون تومان مرحله‌ اول باشند###https://www.asriran.com/fa/news/713991/تاییدشدگان-مسکن-ملی-آماده-واریز-۴۰-میلیون-تومان-مرحله‌-اول-باشند###['اقتصادی']###2020-02-16 09:40:00###۷۱۳۹۹۱###['مسکن ملی', 'رد صلاحیت']
1
1	معاون وزیر راه و شهرسازی اظهار داشت: کسانی که نتوانند مستندات سابقه ۵ سال سکونت خود را ارایه دهند، از مسکن ملی حذف می‌شوند.
2	محمود محمودزاده در گفت‌وگو با ایلنا درباره آخرین آمار از پالایش ثبت‌نام‌کنندگان مسکن ملی اظهار داشت: 58 درصد متقاضیانی که از طریق سامانه ملی برای ثبت نام اقدام کرده‌ بودند واجد شرایط شناخته شده‌اند و 42 درصدی هم که فاقد صلاحیت شرکت در طرح مسکن ملی اعلام شدند فرصت اعتراض و ارایه مدارک دارند.
3	وی افزود: از بین استان‌ها، اردبیل با 66 درصد بیشترین واجد شرایط و سمنان با 35 درصد کمترین واجد شرایط در ثبت نام مسکن ملی را داشتند و از بین متقاضیان استان تهران، 46 درصد واجد شرایط بودند.
4	معاون وزیر راه و شهرسازی با بیان اینکه در مراحل بعدی احراز صلاحیت باید سابقه 5 ساله سکونت متقاضیان تایید شود، ادامه داد: از دو هفته گذشته تمام اطلاعات مورد نیاز را به استان‌ها ارسال کرده‌ایم و ادارات مربوطه به تدریج براساس ظرفیت پذیرش از متقاضیان دعوت می‌کنند تا مدارک آنها کنترل و با اطلاعات ثبت‌نام تطبیق داده‌ شود.
5	محمودزاده گفت: متقاضیانی که مدارک‌شان تکمیل شده‌ باشد برای تشکیل پرونده به بانک عامل ارجاع داده می‌شوند.
6	وی با تاکید بر اینکه هنوز هم امکان ریزش متقاضیان وجود دارد، اظهار داشت: کسانی که نتوانند مستندات سابقه 5 سال سکونت خود را ارایه دهند، از مسکن ملی حذف می‌شوند.
7	معاون وزیر راه و شهرسازی با اشاره به آغاز سری دوم ثبت‌نام مسکن ملی گفت: پس از تعیین تکلیف ثبت نام سری اول مسکن ملی، مرحله دوم به صورت سراسری آغاز خواهد شد.
8	باید بدانیم براساس ریزش‌ها تا چه حد ظرفیت خالی برای ثبت نام دوباره ایجاد می شود.
9	محمودزاده درباره زمان ثبت نام‌ها برای سری دوم افزود: تلاش می‌کنیم قبل از پایان سال سری دوم ثبت‌نام‌ها آغاز شود.
10	وی با تاکید بر اینکه تایید شدگان در مرحله اول باید 30 الی 40 میلیون تومان واریز کنند، گفت: 100 میلیون تومان هم به عنوان تسهیلات به این افراد داده می‌شود.
11	‌معاون وزیر راه و شهرسازی افزود: مابقی هزینه این واحدها را هم در طول دوره ساخت براساس قراردای که فی مابین سازنده و متقاضی منعقد می‌شود در طول دوره یک سال و نیم باید پرداخت شود.
