roozno_data###محرمانه‌های ایران و عربستان###http://roozno.com//fa/news/413905/محرمانه‌های-ایران-و-عربستان###[]###2020-02-17 09:55:00###۴۱۳۹۰۵###['ایرران و عربستان', 'محرمانه']
1@@@2
1	روز گذشته وزیر خارجه سعودی با بیان اینکه ریاض هیچ‌گونه پیام محرمانه به ایران ارسال نکرده است، گفت: «دیدگاه ما با واشنگتن در رابطه با تهران یکسان است؛ هدف ما کشاندن ایران به میز مذاکره است.
2	» این سخنان فیصل بی‌فرحان در حالی است که محمدجواد ظریف، وزیر امورخارجه کشورمان در همان کنفرانس گفت: پس از شهادت سردار قاسم سلیمانی از عرب‌ها پیغامی دریافت کردیم که می‌گفتند ما خواهان مذاکره هستیم.
3	به گزارش روز نو :این ادعا در حالی مطرح می‌شود که مهر ماه سال جاری عمران خان، نخست‌وزیر پاكستان در حاشیه هفتادوچهارمین مجمع عمومی سازمان ملل متحد با حسن روحانی دیدار كرد.
4	او پیش از این دیدار اعلام كرده بود این آمادگی را دارد كه در جهت كاهش تنش‌های منطقه به عنوان میانجی بین تهران و سایر كشورهای منطقه ایفای نقش كند.
5	پس از دیدار روحانی و عمران‌خان اخباری تایید نشده مبنی بر پیام عربستان به ایران رسانه‌ای شد تا اینكه حسن روحانی در جریان نشست مطبوعاتی خود در نیویورک در پاسخ به سوال خبرنگار عرب‌زبان المیادین این موضوع را تایید كرد.
6	او از روحانی پرسید كه «به تازگی عمران‌خان، نخست‌وزیر پاكستان از طرف محمدبن سلمان، ولیعهد عربستان سعودی و دونالد ترامپ پیامی برای شما آورده است.
7	آیا عربستان سعودی حاضر است مذاكره كند تا حمایت از تجزیه‌طلب‌ها و تروریست‌ها در ایران را پایان دهد؟ آیا ممكن است ایران و عربستان درباره یمن مذاكره كنند؟»رئیس‌جمهوری ایران در پاسخ به او تاكید كرد كه «كلیت اظهاراتش صحیح است» و توضیح داد كه عمران‌خان مطالبی را پس از ملاقات با مقام‌های سعودی با او در میان گذاشته است.
8	نخست‌وزیر پاكستان نیز پیش از تایید روحانی در جریان اظهاراتی در حاشیه مجمع عمومی سازمان ملل متحد گفته بود كه محمدبن‌سلمان، ولیعهد عربستان سعودی در جریان دیدارش با او «خواسته است كه درباره رویدادهای اخیر در خلیج فارس و تنش‌زدایی میان تهران و ریاض با حسن روحانی، رئیس‌جمهوری ایران صحبت كنم.
9	»حالا ایسنا به نقل از الشرق الاوسط گزارش داده که فیصل بن‌فرحان، وزیر خارجه عربستان در کنفرانس امنیتی مونیخ گفته است: ریاض هیچ‌گونه پیام محرمانه به ایران ارسال نکرده است و اگر ایران رفتارهایش را تغییر ندهد گفت‌وگو با این کشور بی‌فایده است.
10	او با بیان اینکه یمنی‌ها باید منافع کشور خود را بر منافع ایران ترجیح دهند، تاکید کرد: تنش‌های اخیر یمن بر مذاکرات داخلی این کشور تاثیر نگذاشته است.
11	بن فرحان با بیان اینکه خطر و تنش همچنان در منطقه وجود دارد خاطرنشان کرد: عربستان به دنبال تنش‌زایی با ایران نیست، اما هیچ‌گونه گفت‌وگوی مستقیمی با تهران وجود ندارد و قبل از اینکه در رابطه با دلایل بی‌ثباتی و منابع آن توافق نظر نداشته باشیم، گفت‌وگو بی‌فایده است.
12	وزیر خارجه سعودی با طرح ادعاهایی علیه ایران گفت: بعد از تعرض به پالایشگاه‌های نفت سعودی که ایران این اقدام را انجام داد و از حوثی‌ها خواست که مسئولیت آن را بر عهده بگیرند، حوثی‌ها احساس کردند که ابزاری در دست ایران هستند نه هم پیمان آن، بنابراین در آن زمان از طریق برخی واسطه‌ها شروع به مذاکره با آن‌ها کردیم و این مذاکرات علیرغم تنش‌های اخیر همچنان تداوم دارد.
13	فیصل بن‌فرحان تاکید کرد: دیدگاه ما با واشنگتن در رابطه با تهران یکسان است؛ آن‌ها می‌گویند که به دنبال تنش نیستند و ما نیز موضع‌مان همین است.
14	هدف ما کشاندن ایران به میز مذاکره و گفت و گو در رابطه با برنامه موشک‌های بالستیک و دخالت‌های آن در منطقه از طریق مذاکره است.
15	پیش از این وزیر امور خارجه کشورمان نیز در کنفرانس امنیتی مونیخ با اشاره به امکان مذاکره با عربستان سعودی اظهارکرد: ما برای مذاکره آماده‌ایم.
16	نخست‌وزیر پاکستان از ما خواست تا با عربستان مذاکره کنیم.
17	من و سردار شهید قاسم سلیمانی توافق کردیم که به عربستان پیغام بفرستیم تا درباره کشورهای همسایه همچون عراق، یمن و غیره مذاکره کنیم.
18	اما الفیصل، شاهزاده عرب به ما پاسخ داد که جنگ‌های کشورهای عربی به شما ارتباطی ندارد.
19	ظریف در ادامه تصریح کرد: پس از شهادت سردار قاسم سلیمانی از عرب‌ها پیغامی دریافت کردیم که می‌گفتند ما خواهان مذاکره هستیم.
20	ما همان روز به پیام پاسخ دادیم اما دیگر جوابی از سوی آن‌ها دریافت نکردیم.
21	این مقام ارشد کشورمان همچنین بیان کرد: اگر قصد بر کاهش تنش‌ها باشد راه‌های زیادی وجود دارد اما من باور دارم که کشورهای همسایه همچون عربستان سعودی خواهان کاهش تنش‌ها نیستند.
22	ظریف گفت: ما نمی‌خواهیم با کشورهای همسایه مشکلی داشته باشیم.
23	امنیت کشورهای همسایه به امنیت خودمان بستگی دارد.
24	خلیج فارس به همه ما متعلق است.
25	آمریکا و رژیم صهیونیستی باعث ایجاد امنیت نمی‌شوند.
26	امنیت باید در داخل تامین شود.
