roozno_data###ذوالنور: مردم به نماینده ای رأی دهند که تعهد دهد روحانی را استیضاح کند###http://roozno.com//fa/news/414321/ذوالنور-مردم-به-نماینده-ای-رأی-دهند-که-تعهد-دهد-روحانی-را-استیضاح-کند###[]###2020-02-19 10:22:00###۴۱۴۳۲۱###['ذوالنور', 'روحانی']
1
1	نماینده مجلس با بیان اینکه باید تفکر واپسگرایانه، سازشکارانه و دشمن پرست از جامعه حذف شود، گفت: مجلسی می خواهیم که دولت امید لابی گری، تطمیع و یا تهدید در آن نداشته باشد.
2	به گزارش روز نو ، حجت الاسلام مجتبی ذوالنور رییس کمیسیون امنیت ملی و سیاست خارجی مجلس شورای اسلامی سه شنبه شب در همایش بزرگ ایثارگران و رزمندگان دفاع مقدس که در مسجد امیرالمؤمنین(ع) قم برگزار شد، با اشاره به ضرورت حضور حداکثری مردم پای صندوق های رأی گفت: همانطور که رهبر معظم انقلاب فرمودند ما در مملکت خود مشکل لاینحل نداریم و بسیاری از مشکلات کشور سوء مدیریت برخی مسؤولان است.
3	وی با بیان اینکه عدم قطع امید از بیگانگان ریشه بسیاری از مشکلات جامعه است، اظهار داشت: عدم قطع امید از بیگانگان سبب شده است تا در ابعاد مختلف با مشکل مواجه شده باشیم؛ امروز یک تفکر معیوب بر کشور حاکم است، بنابراین مشکلات در جامعه فراگیر شده است.
4	حجت الاسلام ذوالنور با تأکید بر اینکه علت پیشرفت در عرصه هایی همچون نانوتکنولوژی، سلول های بنیادین و موشکی وجود مدیریت کارآمد و جهادی و بسیجی است، خاطرنشان کرد: اگر این روحیه در عرصه هایی مثل اقتصاد و ماشین سازی نیز حاکم باشد، قطعاً به پیشرفت دست پیدا خواهیم کرد.
5	نماینده مردم قم در مجلس شورای اسلامی علت عقب ماندگی در عرصه های اقتصادی را حاکمیت مغز معیوب و تفکر معیوب بر آن خواند و بیان کرد: امروز باید باور تکیه بر توان داخلی در میان مسؤولان ایجاد شود تا بتوانیم مشکلات را حل کنیم.
6	وی با اشاره به اینکه بسیاری از تحریم ها و مشکلات امروز جامعه خودساخته است، عنوان کرد: تفکر واپسگرا و پوسیده سازش با کد خدا و مذاکره است که مشکلات کنونی را به وجود آورده است؛ اگر تفکر جهادی بر مملکت حاکم شود همان اتفاقاتی رقم می خورد که شهید تهرانی مقدم ها، شهید باکری ها و شهید سلیمانی ها به وجود آوردند.
7	حجت الاسلام ذوالنور با بیان اینکه مجلس هیچگاه در اختیار جبهه انقلاب نبوده است، مطرح کرد: از میان 130 نفر فراکسیون نمایندگان ولایی هم زمانی که کار می رسید به جایی که هزینه در پی داشت کمتر از 70 نفر پای کار می ماندند.
8	رییس فراکسیون روحانیت مجلس شورای اسلامی با اشاره به اینکه یکی از ضعف های مجلس دهم «هیأت رییسه ضعیف» بود، تأکید کرد: امروز مشکل مردم بیکاری و تنگی معیشت است و این مشکلات می توانست با عملکرد قوی هیأت رییسه مجلس حل شود.
9	وی با بیان اینکه مردم به نماینده ای رأی دهند که تعهد دهد طرفدار شفافیت بوده و رییس جمهور را استیضاح کند، ابراز کرد: دروغ گفت که یارانه معیشتی می دهم و نگفت که می خواهم با گرانی بنزین جیبتان را بزنم و هزینه های زندگیتان را سه برابر کرده و همان یارانه معیشتی را هم قطع کنم و اگر اعتراض کنید 45 هزار تومان یارانه تان را هم قطع خواهم کرد.
10	حجت الاسلام ذوالنور خاطرنشان کرد: امروز رییس جمهور می خواهد با مطرح کردن مسأله استعفا، تقصیرها را گردن دیگران بیاندازد و از خود یک بت بسازد و مجلس باید از ابزارهای قانونی خود به خوبی استفاده کند.
11	حجت الاسلام ذوالنور با بیان اینکه امروز باید تفکر واپسگرایانه، سازشکارانه و دشمن پرست از جامعه حذف شود، مطرح کرد: مجلس آینده باید مجلسی باشد که توان حل مشکلات را داشته باشد و برای رفع موانع پیشرفت کشور هزینه دهد؛ امروز مجلسی می خواهیم که دولت امید لابی گری، تطمیع و یا تهدید نسبت به آن نداشته باشد.
