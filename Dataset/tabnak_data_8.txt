tabnak_data###تغییر نگرش در زمینه سودآوری ضرورت گروه مالی دی است###https://www.tabnak.ir/fa/news/953206/تغییر-نگرش-در-زمینه-سودآوری-ضرورت-گروه-مالی-دی-است###['اقتصادی', 'داخلی']###2020-01-20 17:02:00###۹۵۳۲۰۶###['بانک دی', 'مدیرعامل', 'عملکرد بانک']
1
1	دکتر برات کریمی، مدیرعامل بانک دی در نشست هم اندیشی مدیران، روسای شعب و مدیران گروه مالی دی که با حضور اعضای هیئت مدیره جدید، معاونان، مدیران، رؤسای شعب سراسر کشور و مدیران عامل شرکت های تابعه برگزار شد بر لزوم تغییر نگرش در زمینه سودآوری در گروه مالی دی تاکید کرد.
2	به گزارش تابناک به نقل از اداره روابط عمومی و تبلیغات بانک دی، در نشستی که با هدف بررسی عملکرد بانک و آشنایی با دیدگاه ها و سیاست های تیم جدید مدیریتی بانک دی برگزار شد، اعضای جدید هیئت مدیره بانک ضمن بررسی وضعیت موجود بانک به ارائه راهکارها و برنامه های خود برای شکوفایی بیش از پیش بانک پرداختند.
3	در این نشست، مدیرعامل بانک با اشاره به عزم تیم مدیریتی جدید برای ایجاد تحولاتی چشمگیر در بانک گفت: هیئت مدیره جدید به پشتوانه همدلی و سال ها فعالیت موثر در نظام بانکی کشور و امید به شکوفایی بیش از پیش بانک عهده دار این مسئولیت شده است اما یقین دارم که این عزم در سایه همراهی همکاران شعب و ستاد محقق خواهد شد.
4	کریمی افزود: وضعیت فعلی نظام بانکی در کشور به گونه ای است که اگر کسی قصد خدمت صادقانه داشته باشد باید بدون توجیه، ردای خدمت بپوشد و با یک برنامه منطقی به عبور نظام بانکی از شرایط دشوار کمک کند و تیم مدیریتی جدید نیز بر مبنای همین تفکر پا به عرصه خدمت گذاشته و امید دارد با همت تمامی همکاران عزیز و حرکت در مسیر یک برنامه عملیاتی، شکوفایی بانک را رقم بزند.
5	وی با اشاره به ترازنامه مالی بانک و لزوم حرکت به سمت سودآوری با کیفیت و پایدار تاکید کرد: با توجه به تاثیرات قابل توجهی که کاهش بهای تمام شده پول در آینده بانک دارد، شایسته است همکاران خدوم شعب با تغییر دیدگاه خود در زمینه بازاریابی، تمام توان خود را برای جذب منابع ارزان قیمت و افزایش درآمدهای غیرمشاع به کار گیرند.
6	مدیرعامل بانک دی افزود: در بانکداری امروز دنیا درآمدهای غیرمشاع کمتر از 50 درصد برای یک بانک خصوصی معنایی ندارد و از نظر بانکداران حرفه ای، درآمدهای غیرمشاع در حیات بانک های خصوصی نقش تعیین کننده دارد و در این زمینه باید برنامه ریزی اصولی و دقیقی انجام شود.
7	مدیرعامل بانک دی با بیان این که سیستم کسب درآمد در بانک ها در حال تغییر و تحول است، گفت: سهم کسب درآمد بانک از محل ارائه خدماتی از جمله اعتبار اسنادی، خدمات ارزی، ضمانت نامه های بانکی و خدمات بانکداری الکترونیک باید بیش از پیش مورد توجه قرار گیرد.
8	کریمی با اشاره به برنامه های تیم مدیریت جدید برای تغییر ساختار بانک و شرکت های تابعه به منظور افزایش چابکی و قرار گرفتن در مسیر درآمدزایی گفت: تیم مدیریتی جدید هم برای بانک و هم برای گروه مالی برنامه ریزی و هدف گذاری دارد که به منظور اجرای این برنامه ها نیاز به بازنگری در ساختار احساس می شود.
9	وی بررسی ماموریت و عملکرد شرکت های گروه مالی دی را اولویت اصلی تیم جدید هیئت مدیره دانست و افزود: بررسی ما درباره شرکت های گروه مالی آغاز شده و کسب شناخت جامع از ظرفیت های شرکت ها برای بهره گیری از توانمندی های آنان به منظور حرکت در مسیر سودآوری و درآمدزایی یک ضرورت است.
10	مدیرعامل بانک دی در پایان با تاکید بر لزوم بهبود خدمت رسانی به خانواده معظم شهداء و ایثارگران گفت: مهم ترین انتظار خانواده معظم شهدا و ایثارگران از بانک دی ارتقای خدمات بانکی با تاکید بر سهولت دسترسی به شعب است که در این زمینه با هماهنگی و برنامه ریزی در آینده ای نزدیک اقدام موثری بعمل خواهد آمد.
11	کریمی افزود:با توجه به این که در زمینه گسترش بانکداری دیجیتال طرح و برنامه داریم از تمامی همکاران شعب درخواست داریم که راهکارهای خود را برای بهبود خدمت رسانی به مشتریان و به ویژه خانواده معزز شهداء و ایثارگران ارائه کنند.
12	مدیرعامل بانک دی در پایان، نتیجه نشست هم اندیشی یک روزه با مدیران، روسای شعب و مدیران گروه مالی دی را مثبت ارزیابی کرد و گفت: اکنون با وجود سرمایه انسانی متخصص، جوان، با انگیزه و صاحب ایده، بیش از پیش بر این باور هستم که با اتحاد و همدلی و برنامه ریزی هدفمند و منسجم می توانیم بانک دی را در نظام بانکی کشور به یکی از بانک های خصوصی موفق و موثر تبدیل کنیم.
