tabnak_data###ریشه بی‌اعتمادی شهروندان در دوران کرونا کجاست؟###https://www.tabnak.ir/fa/news/962975/ریشه-بی‌اعتمادی-شهروندان-در-دوران-کرونا-کجاست###['صفحه نخست', 'اجتماعی']###2020-03-02 02:15:00###۹۶۲۹۷۵###['بی اعتمادی', 'اعتماد اجتماعی', 'مسجد جامعی', 'کروناویروس', 'کرونا']
10@@@11@@@12@@@13
1	به گزارش تابناک؛ احمد مسجد جامعی؛ عضو شورای شهر تهران، در یادداشتی در روزنامه همشهری نوشت:«این روزها شهروندان، با سیلی از آمار و اطلاعات و اخبار از منابع گوناگون رسمی و غیررسمی روبه‌رو هستند؛ اما این حجم از داده‌ها، آنها را مطلع از اوضاع نمی‌کند، اضطرابشان را کم نمی‌سازد و قوت قلبی به آنها نمی‌دهد.
2	چرایی این موضوع را در پراکندگی‌ها و مغایرت‌ها و همچنین بی‌اعتمادی شهروندان باید جست‌وجو کرد.
3	نظام ارتباطی در مواجهه با یک بیماری فراگیر تنها حرف زدن‌های متوالی نیست.
4	شهروندانی که در مواجهه با بسیاری از مسائل از حقوق‌شان کوتاه آمده‌اند و به حداقل‌ها بسنده کرده‌اند، این بار درباره حق حیات‌شان با اینگونه گفتارها راضی نمی‌شوند.
5	رسانه‌های رسمی اخبار را از مسئولان بهداشت و درمان و یا دیگر مدیران می‌گویند و گزارش‌های تکمیلی آنها مبتنی بر گفت‌وگو‌ها و داده‌هایی است که آن سخنان را تأیید می‌کند.
6	اینکه در یکی،‌دو روز آینده بازار از ماسک اشباع می‌شود، اینکه مشکلی برای پذیرش و کیت تشخیص بیماری وجود ندارد، اینکه همه‌‌چیز تحت کنترل است و از همین شنبه کارها به روال عادی برمی‌گردد، اینکه به‌زودی بیماری را شکست می‌دهیم و وعده‌های دیگر.
7	مردم اما، در زندگی روزمره و اخبار شبکه‌های اجتماعی شواهدی را می‌بینند که با این گفته‌ها، مغایر است.
8	گاه حتی این شواهد در اخبار منابع رسمی نیز پیدا می‌شود.
9	چنان که همان هفته‌ای که رئیس‌جمهور وعده می‌دهد در آن همه‌‌چیز به حال عادی باز خواهد گشت از منظر وزیر بهداشت هفته‌ای است که بیماری در آن به اوج خواهد رسید.
10	همین امروز برای خرید ماسک به داروخانه‌های بسیاری مراجعه کردیم و خبری از آن نبود.
11	تا بالاخره با قیمتی چند برابر گران‌تر از یکی از مراکز توزیع با زحمت به‌دست آمد.
12	یک ژل 200150گرمی با قیمتی چند برابر، آن هم با دشواری عرضه می‌شود که در شرایط و موقعیت فعلی قیمت‌هایی قابل توجه است.
13	اینجاست که این اعتمادهای ترک برداشته، نه‌تنها ترمیم نمی‌شود که امکان از دست رفتن بیشتر هم دارد.
14	و همه اینها زمینه‌ساز و همزمان نتیجه روحیه‌ای است که هر کس فقط به‌خودش بیندیشد و دیگران را فراموش کند و فکر کند که او تنهاست و خودش به‌تنهایی بایستی گلیم خود را از آب بیرون کشد.
15	به هر حال نظام مدیریت جدای از مردم نیست و پرداختن به مسائل اساسی فراتر از حرف زدن‌های متوالی و بسنده کردن به آمارهای رسمی و غیررسمی است.
16	مردم منتظر اقدامات عملی و نتایج آن هستند.
17	باید شهروندان را از این احساس تنهایی و رهاشدگی و هراس عمومی نجات دهیم.
18	»
