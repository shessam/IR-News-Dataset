roozno_data###امروز با وجود نهادهای موازی مجلس دیگر در رأس امور نیست/ اگر می‌خواهند «مجمع تشخیص» قوه چهارم باشد، رفراندوم برگزار کنند###http://roozno.com//fa/news/413932/امروز-با-وجود-نهادهای-موازی-مجلس-دیگر-در-رأس-امور-نیست-اگر-می‌خواهند-مجمع-تشخیص-قوه-چهارم-باشد-رفراندوم-برگزار-کنند###[]###2020-02-17 10:05:00###۴۱۳۹۳۲###['پارسایی', 'مجلس']
1
1	یک نماینده مجلس شورای اسلامی تاکید کرد: درحال حاضر بسیاری از مباحث مانند اصل ۵۹ قانون اساسی که یک اصل اساسی است به نوعی فراموش شده است که باید علیرغم این‌که برخی‌ها بر نمی‌تابند در موردش بحث شودو به رأی گذاشته شود.
2	به گزارش روز نو :بهرام پارسایی، درباه این‌که تا چه حد توانستیم در این چهل سال جمهوریت را که یکی از شعارهای اصلی انقلابیون بود به معنای واقعی تحقق بخشیم، گفت: امروز در آستانه ۴۱ سالگی انقلاب قرار داریم، انقلابی که به رهبری حضرت امام(ره) به وقوع پیوست.
3	برداشت شخصی من این است که یک مقدار از آن اهداف و شعارها که بنیان‌گذار انقلاب مطرح کرد فاصله گرفته‌ایم مخصوصا در بحث جمهوریت که در این روزهای کشور بیشتر به این نکته باید توجه کنیم.
4	این عضو فراکسیون امید مجلس شورای اسلامی با بیان این‌که امام خمینی موضوع جمهوری اسلامی را به رفراندوم گذاشت، بیان کرد: امام(ره) فرمودند «جمهوری اسلامی نه یک کلمه بیشتر نه یک کلمه کمتر» که جمهوریت نظام در دو قوه مجریه و مقننه متبلور می‌شود و واقعیت پیدا می‌کند زیرا نمایندگان مجلس شورای اسلامی و رئیس‌جمهور با رأی مستقیم مردم انتخاب می‌شوند که این همان جمهوریت نظام است.
5	وی یادآور شد: تاکید امام این بود که مجلس در رأس امور باشد؛ مردم عادی به دور از سیاست هم این گفته ایشان برای‌شان بسیار آشنا است که مجلس باید در رأس امور باشد اما تفسیرهای جدیدی که امروز می‌شود و ممانعت‌هایی که در مسیر قانون‌گذاری صورت می‌گیرد، مشخصاً در تضاد با آن چیزی است که امام درباره در رأس امور بودن مجلس بیان کردند.
6	پارسایی با اشاره به سخنان یکی از ائمه جمعه مبنی بر اینکه «مجمع تشخیص مصلحت نظام یکی از قوای کشور است» گفت: برای اولین بار است که می‌شنوم مجمع تشخیص یک قوه است، ما در کشورمان بر اساس چیزی که قانون تعریف کرده است سه قوه بیشتر نداریم؛ مجمع تشخیص مصلحت نظام هم نمی‌تواند خارج از قانون باشد اگر آقایان بر این باور هستند که غیر از این است و مجمع هم باید یک قوه باشد، بهترین کار برگزاری همه‌پرسی در این مورد است.
7	وی ادامه داد: هنگامی که انقلاب شد و مردم به پیروزی رسیدند، با اینکه خود آن برخاسته از دل جامعه بود حضرت امام باز هم درموردش رفراندوم برگزار کردند و به اینکه مردم به میدان آمدند و انقلاب را به ثمر رساندن اکتفا نکردند.
8	این عضو فراکسیون امید مجلس شورای اسلامی تاکید کرد: باوجود این که مردم خودشان انقلاب کردند باز هم نظر آن‌ها را از صندوق رأی گذراند.
9	درحال حاضر بسیاری از مباحث مانند اصل ۵۹ قانون اساسی که یک اصل اساسی است به نوعی فراموش شده است که باید علیرغم این‌که برخی‌ها بر نمی‌تابند در موردش بحث شود به رأی گذاشته شود.
10	وی تاکید کرد: معتقدم در مباحث مختلفی باید به آرای مردم رجوع کرد و به مناقشات سیاسی و سلیقه‌ای کشور پایان داد تا به نظامی که برآمده از رأی مردم است بیشتر از این خسارت وارد نشود.
11	پارسایی ادامه داد: امروز شاهد هستیم مجلس قوانینی را تصویب می‌کند اما در مجمع معطل می‌ماند.
12	سران قوا هم حتی در کار قانون‌گذاری دخالت می‌کنند مانند بحث افزایش قیمت بنزین، خب اینگونه اقدامات در رأس امور بودن مجلس را زیر سوال می‌برد.
13	وی در خاتمه تاکید کرد: باید به آرای مردم مراجعه کنیم و ابهاماتی که وجود دارد تعیین تکلیف شود تا بیش از این به جایگاه مجلس ضربه نخورد؛ با این نحوه رد صلاحیت‌ها هم مشخص است با تغییر جایگاه مجلس و تنزلزلش مواجه هستیم.
