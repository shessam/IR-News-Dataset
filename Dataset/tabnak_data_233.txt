tabnak_data###با روش جدید برای رفع نیاز‌های مردم تلاش کنیم###https://www.tabnak.ir/fa/news/954770/با-روش-جدید-برای-رفع-نیاز‌های-مردم-تلاش-کنیم###['صفحه نخست', 'اقتصادی']###2020-01-27 02:39:00###۹۵۴۷۷۰###['رزم حسینی', 'علم الهدی', 'اقتصاد مقاومتی']
14
1	آیت‌الله سید احمد علم الهدی در همایش معین‌های اقتصاد مقاومتی استان، الگوی مثلث توسعه اقتصادی فرهنگی را از برکات شهید بزرگوار سپهبد سلیمانی برشمرد و اظهار کرد: آقای رزم حسینی استاندار خراسان رضوی هدیه حاج قاسم سلیمانی است و فعالیت ارزشمندی را با عنوان مدل مثلث توسعه اقتصادی فرهنگی شروع کرده است.
2	وی افزود: مدل مثلث توسعه اقتصادی فرهنگی یک حرکت اقتصادی صرف در جهت توسعه اقتصادی شرکت‌های معین یا اقتصاد جامعه نیست؛ بلکه این حرکت اقتصادی یک وابستگی خاصی به جریان اساس انقلاب تحت تاکیدات رهبری به عنوان نقطه حساس «مقاومت» دارد؛ استاندار اقتصاد مقاومتی را در خراسان رضوی شروع کرده و امیدواریم در این عرصه به نمونه‌ای در کشور تبدیل شود چون تنها راه نجات کشور در برابر دشمن و خنثی کردن توطئه‌های آن‌ها اقتصاد مقاومتی است.
3	نماینده ولی فقیه در خراسان رضوی افزود: با تکیه بر قدرت خود و توانایی‌هایی که در داخل وجود دارد، می‌توانیم به نقطه اوجی برسیم که هیچ قدرتی در جهان توان برابری و برخورد با کشور ما را پیدا نکند.
4	آیت‌الله علم‌الهدی ادامه داد: دشمن بیش از 30 سال است که فقط در اطراف کشور تهدید می‌کند و قدرت نزدیک شدن به ما را ندارد؛ لذا در عرصه اقتصاد هم به جایی خواهیم رسید که تحریم اقتصادی به عنوان سلاح از کار افتاده‌ای خواهد بود که دیگر نقش و اثری در برابر ما نخواهد داشت و نقطه آغاز حرکت ایجاد این اقتدار، اجرای این مدل ارزشمند‌ است که در استان ما اجرا می‌شود.
5	وی در بخش دیگری از سخنان خود تصریح کرد: هیچ فعالیت اقتصادی در کشور را به این صورت شاهد نبودیم که همه ارکان نظام در استان به عنوان پشتیبان و در مقام تایید در کنار این فعالیت اقتصادی قرار بگیرند.
6	به عبارت دیگر شما فعالان اقتصادی می‌توانید با تکیه بر اقتدار قضائی کشور مشکلات خود را حل کنید؛ این همه قدرت در این استان و در این نظام در کنار فعالیت اقتصادی شما قرار گرفته است.
7	نماینده ولی فقیه در خراسان رضوی ابراز کرد: همه ارکان حاکمیت به این دلیل همراه معین‌های اقتصادی شده‌اند تا ثابت کنند که اگر نگاه به درون و توانمندی داخلی باشد و به آن تکیه کنیم همه مشکلات کشور قابل حل خواهد بود.
8	آیت‌الله علم‌الهدی با تاکید بر موفق بودن مثلث توسعه اقتصادی فرهنگی در مدت زمان کوتاه از زمان اجرای آن در خراسان رضوی، افزود: به فرموده مقام معظم رهبری اگر 30 هزار میلیارد تومان هم وارد استان بشود، حرکت اقتصادی کوچکی نیست؛ البته تا به امروز که نزدیک یکسال از اجرای طرح مذکور در استان گذشته، 11 هزار میلیارد تومان سرمایه نقدی وارد استان شده است.
9	به گزارش تابناک به نقل از اداره کل روابط عمومی استانداری خراسان رضوی، علیرضا رزم حسینی در همایش معین‌های اقتصاد مقاومتی که با حضور نماینده ولی فقیه در استان و مشاور امور اقتصادی دفتر مقام معظم رهبری و جمعی از معین‌های اقتصاد مقاومتی برگزار شد، ضمن گرامیداشت یاد و خاطره سپهبد شهید حاج قاسم سلیمانی اظهار کرد: هدف مشترک همه مسئولان استان و فعالان اقتصادی فارغ از هر سلیقه سیاسی، قوی شدن در عرصه‌های اقتصادی و فرهنگی است.
10	وی با بیان اینکه برای تعالی کشور، نظام و استان همه باید متحد باشیم، افزود: پذیرفتن مسئولیت معین اقتصاد مقاومتی یک مشارکت داوطلبانه است تا همه در راستای توسعه پایدار گام بردارند.
11	استاندار خراسان رضوی افزود: همه برای امر مقدس توانمدسازی، اشتغالزایی و جلوگیری از مهاجرت دور هم جمع شده‌ایم تا آسیب‌های اجتماعی کاهش پیدا کرده و قوی شویم.
12	رزم‌حسینی اضافه کرد: برقراری عدالت اجتماعی، امنیت و ارتقاء شاخص‌های فرهنگی و اعتقادی توسط مدل مثلث توسعه اقتصادی فرهنگی امکان پذیر است.
13	وی از رویکرد دلسرد کردن معین‌های اقتصاد مقاومتی نسبت به نتایج الگوی مثلث توسعه اقتصادی فرهنگی به عنوان مانعی در مسیر تحقق اهداف ترسیم شده، نام برد و افزود: عده‌ای در این مسیر با القاء روحیه منفی‌گرایی می‌خواهند مدیریت استان و فعالان اقتصادی را خسته کنند این در حالی است که معین‌ها داوطلبانه در این مسیر مشارکت کرده‌اند.
14	استاندار خراسان رضوی با تاکید بر اینکه علی‌رغم همه مخالفت‌ها و منفی‌گرایی‌ها باید مسیر اجرای مثلث توسعه اقتصادی فرهنگی را دنبال کنیم، ابراز کرد: ما مدیون مردمیم و در گام دوم انقلاب باید با یک روش جدید در سبک اداره کشور برای رفع نیازهای مردم تلاش کنیم.
15	رزم‌حسینی گفت: در راستای اجرای مسئولیت توانمندسازی مردم معین‌ها انتظار تشویق و حمایت از کسی نداشته باشند و فقط برای رضای خدا کار کنند.
16	این همان منش سردار شهید سلیمانی است.
17	وی با تاکید بر اینکه معین‌ها باید سبک سردار شهید سلیمانی یعنی مقاومت و ایستادگی را دنبال کنند، متذکر شد: سبک این شهید والامقام سبک آزادگی بود که در تمام زندگی او جاری بود و مشاهده شد.
18	استاندار خراسان رضوی حرکت های جهادی را رمز استمرار نظام جمهوری اسلامی دانست و خاطرنشان کرد: تا زمان تداوم فعالیت در استان با تمام قوا این الگو را جلو خواهیم برد.
