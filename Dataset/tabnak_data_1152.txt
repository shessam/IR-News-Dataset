tabnak_data###چرا شیوع ویروس کرونا در ایران، فرصتی اسراتژیک برای اسرائیل است؟!###https://www.tabnak.ir/fa/news/965006/چرا-شیوع-ویروس-کرونا-در-ایران-فرصتی-اسراتژیک-برای-اسرائیل-است###[]###2020-03-10 19:52:00###۹۶۵۰۰۶###['اسرائیل', 'ایران', 'کرونا']
3@@@4
1	در چند هفته اخیر از شیوع ویروس کرونا در ایران، برخی از رسانه های غربی، عربی و اسرائیلی گزارش ها و خبرهای جهت دار متعددی پیرامون این مسئله منتشر کرده اند که بیش از هر چیز در پی ایجاد فضای ایران هراسی در محیط منطقه ای و بین المللی هستند.
2	آن‌ها بیش از هر چیز در پی سیاسی کردن این پدیده جهانی بودند؛ ویروسی که نه منشا آن ایران بوده و نه عامل احتمالی آن.
3	سیاسی کردن کرونا فقط بخشی از جهت گیری‌های آن‌ها در برابر ایران بوده است.
4	در همین رابطه، اسرائیلی‌ها که از هیچ تلاشی برای مقابله با ایران در زمان‌ها و موقعیت‌های مختلف فروگذار نمی‌کنند، در تحلیل جدیدی از وضعیت کنونی ایران و بحران کرونا، بر این باورند که می‌توان از این فرصت برای ضربه زدن به ایران استفاده کنند.
5	در همین راستا، وبسایت اسرائیلی «Jewish News Syndicate» در گزارشی در مورد شیوع کرونا در ایران عنوان کرد که گسترش شیوع این ویروس در ایران، فرصتی استراتژیک برای اسرائیل جهت مقابله با ایران است.
6	این وبسایت اسرائیلی در ادامه عنوان کرد: تلاش ایران برای هژمونی منطقه‌ای و تمرکز بر حمله به اسرائیل، همراه با شیوع ویروس کرونا، این کشور را ضعیف‌تر کرده است.
7	در نتیجه، اسرائیل یک پنجره واقعی از فرصت اقدام علیه ایران دارد.
8	تلاقی یک بیماری همه گیر جهانی و واقعیت کنونی ایران فرصتی ویژه برای اسرائیل و آمریکا فراهم می‌کند تا به «فعالیت‌های کشنده» ایران در خاورمیانه بپردازند.
9	بدون شک با شیوع این بیماری در ایران، ساختار قدرت و جامعه ایران به حدی با بحران مواجه شده است که قدرت تصمیم گیری را برای تهران با چالش مواجه ساخته است.
10	از سوی دیگر، ادامه تحریم‌های آمریکا و تشدید این تحریم‌ها می‌تواند اوضاع را برای ایران وخیم‌تر کند.
11	در این موقعیت اسرائیل می‌تواند فرصتی مناسب برای ضربه زدن به مواضع ایران و متحدانش در نزدیکی مرز‌های خود را به دست آورد.
12	کمااینکه کمک‌های ایران به متحدانش در لبنان، سوریه، عراق و یمن به دلیل افزایش توجهات به داخل ضعیف‌تر و کمتر شده است، حال آنکه به نظر نمی‌رسد ایران تغییری در برنامه هسته‌ای خود ایجاد کرده باشد.
13	اسرائیل ممکن است از حواس پرتی ایران به بحران بهداشت و درمان برای مقابله با کرونا، فرصت‌های غیرمنتظره‌ای برای جلوگیری از تلاش ایران برای دستیابی به سلاح هسته‌ای داشته باشد.
14	به طور کلی، این رسانه اسرائیلی بر این باور است که با کاهش توجه ایران به مسائل منطقه‌ای و خارجی اسرائیل ممکن است فرصت‌های جدیدی برای حمله و به حداقل رساندن تهدید‌ها از سوی متحدان ایران در مرز‌های خود بیابد؛ ادعایی که البته تردید‌های جدی در مورد آن وجود دارد.
