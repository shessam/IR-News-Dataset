asriran_2_data###تشکیل کلاس در پنجشنبه‌ها برای جبران عقب‌ماندگی درسی###https://www.asriran.com/fa/news/706101/تشکیل-کلاس-در-پنجشنبه‌ها-برای-جبران-عقب‌ماندگی-درسی###['اجتماعی ']###2019-12-30 08:59:00###۷۰۶۱۰۱###['تعطیلی مدارس', 'آلودگی ه']
9
1	مدیرکل دفتر آموزش متوسطه نظری وزارت آموزش و پرورش با تاکید بر اینکه تعطیلی‌ مدارس به دلایل مختلف از جمله آلودگی هوا نباید به فرایند یاددهی و یادگیری لطمه بزند گفت: شورای عالی آموزش و پرورش در ماده ۹۶ آیین نامه اجرایی مدارس به این موضوع اشاره و تاکید کرده است که اگر به دلیل شرایط اضطراری، مدرسه تعطیل و باعث تغییر تقویم سالانه بشود، مدیر مدرسه باید نسبت به جبران عقب افتادگی اقدام کند.
2	عباس سلطانیان در گفت‌وگو با ایسنا، درباره راهکارهای جبران عقب ماندگی درسی دانش آموزان دبیرستانی در کلانشهرهایی که به علت آلودگی هوا تعطیل بودند اظهار کرد: در سنوات گذشته نیز آموزش و پرورش با تعطیلات ناخواسته‌ای روبرو بوده که امسال هم تکرار شد و به دلیل بدی آب و هوا و آلودگی جوی، تعطیلی داشتیم.
3	وی افزود: این تعطیلی‌ها نباید به فرایند یاددهی و یادگیری لطمه بزند.
4	زمان آموزش با توجه به محتوای کتاب درسی، پیش بینی شده و در اختیار معلمان قرار گرفته است تا بتوانند به اهداف کتاب درسی دست پیدا کنند.
5	مدیرکل دفتر آموزش متوسطه نظری وزارت آموزش و پرورش با بیان اینکه قانونگذار یعنی شورای عالی آموزش و پرورش در ماده ۹۶ آیین نامه اجرایی مدارس به این موضوع اشاره و تاکید کرده است که اگر به دلیل شرایط اضطراری، مدرسه تعطیل و باعث تغییر تقویم سالانه بشود، مدیر مدرسه باید نسبت به جبران عقب افتادگی اقدام کند.
6	سلطانیان ادامه داد: تعداد روزهای تعطیلی در شهرهای مختلف، متفاوت است.
7	شرایط مدارس را نیز باید مدنظر قرار بدهیم، برخی دو نوبته و برخی یک نوبته هستد.
8	مدارس می‌توانند به اشکال مختلف از امکاناتی که دارند استفاده کنند، به عنوان مثال با اطلاع اولیاء، کلاس فوق برنامه برگزار کنند و یا با اطلاع اداره آموزش و پرورش کلاس‌هایی در روزهای پنج‌شنبه تشکیل دهند.
9	وی اضافه کرد: مدیران مدارس تا پایان سال تحصیلی فرصت دارند عقب‌ماندگی‌های درسی را جبران کنند.
10	مدیرکل دفتر آموزش متوسطه نظری وزارت آموزش و پرورش درباره وضعیت امتحانات دانش آموزان نیز گفت: طبق ماده ۳۷ آیین نامه آموزشی دوره دوم متوسطه، امتحانات نیم سال اول در دی ماه برگزار می‌شود.
11	زمان و روزهای برگزاری امتحانات نیم‌سال اول در دی ماه در اختیار مدرسه و با هماهنگی اداره مربوطه تعیین می‌شود.
12	شاهد بودیم که امتحانات نیم‌سال اول در شهر تهران با کمی تاخیر آغاز شد.
13	سلطانیان درباره ضرورت‌های تغییر تقویم آموزشی اظهار کرد: بازنگری در تقویم آموزشی بارها مطرح شده است، با توجه به اینکه کشور ما از اقلیم‌های آب و هوایی متفاوتی برخوردار است باید کار کارشناسی روی این طرح انجام شود و اگر به جریان تعلیم و تربیت کمک می‌کند، این اتفاق بیفتد.
