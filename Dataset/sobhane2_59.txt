sobhane2###nan###http://sobhanehonline.com/fa/news/203676/وزیر-بهداشت-اجازه-ورود-ذرت‌های-آلوده-را-نداده‌ایم###گوناگون###2019-11-09 18:20:00###۲۰۳۶۷۶###['وزیر بهداشت', 'ذرت های آلوده', 'سعیدنمکی']
1
1	وزیر بهداشت، درمان و آموزش پزشکی گفت: خبرهای مطرح شده در مورد ذرت‌های آلوده دروغ محض است، چرا که اجازه ورود ذرت‌های آلوده را به هیچ سیستم و چرخه‌ای نداده‌ایم.
2	سعید نمکی روز شنبه در حاشیه مراسم قدردانی از بهورزان نمونه کشور در مشهد در گفت و گو با خبرنگاران افزود: ذرت‌های آلوده قبلا وارد کشور شده بود اما همه آنها بلوکه شد، بارها این موارد ارجاع شد و در مقابل آنها ایستادیم.
3	وی اظهار داشت: حتی اجازه ورود این ذرت‌ها را به حوزه صنایع مانند صنعت الکل‌سازی نیز ندادیم و مسائل مطرح شده پیرامون توزیع این ذرت‌ها در کشور کذب است.
4	او همچنین با اشاره به نقش بهورزان در عرصه سلامت گفت: بهورزان از ارکان اصلی نظام سلامت و توسعه خدمات بهداشتی و درمانی کشور به شمار می‌روند و با فعالیت‌های چشمگیر خود در پوشش فراگیر واکسیناسیون، مراقبت های بهداشتی از زنان باردار و شیرده، کودکان و گروه‌های آسیب‌پذیر باعث شده اند میزان مرگ و میر در بین گروه‌های مختلف جامعه به یک دهم قبل از پیروزی انقلاب اسلامی کاهش یابد.
5	وزیر بهداشت افزود: برای ارتقای شغلی بهورزان و ارتقای مدرک تحصیلی آن‌ها اقداماتی در حال انجام است و از جایگاه آنان همه جانبه حمایت خواهد شد.
6	وی ایجاد پرونده الکترونیک سلامت، توسعه پزشکی خانواده و سیستم ارجاع نظام پزشکی، توسعه استفاده از خدمات بهورزها با نگرش تقدم بهداشت و پیشگیری بر درمان و تقدم درمان سرپایی بر درمان بستری را از برنامه‌هایی عنوان کرد که وزارت بهداشت بر آنها تاکید ویژه دارد.
7	دکتر نمکی ادامه داد: طرح هر خانه یک پایگاه سلامت به زودی در سه استان کشور اجرایی می‌شود و ۴۰۰ خانه بهداشت عشایری با زیرپوشش داشتن یک میلیون و ۲۰۰ هزار نفر جمعیت عشایر کوچ رو تا پایان امسال ایجاد می‌شود که بهورزان نقش محوری در این زمینه دارند.
8	منبع:ایرنا
