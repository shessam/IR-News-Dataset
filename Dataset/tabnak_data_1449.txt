tabnak_data###انتشار فایلی صوتی درباره اعزام هزاران تروریست از عربستان به عراق / ورود ۵۰ کامیون تجهیزات نظامی و لجستیک آمریکا از عراق به سوریه / واکنش مقام ونزوئلایی به ورود نفتکش‌های ایرانی / برگزاری مانور نظامی آمریکا در خلیج فارس###https://www.tabnak.ir/fa/news/980429/انتشار-فایلی-صوتی-درباره-اعزام-هزاران-تروریست-از-عربستان-به-عراق-ورود-۵۰-کامیون-تجهیزات-نظامی-و-لجستیک-آمریکا-از-عراق-به-سوریه-واکنش-مقام-ونزوئلایی-به-ورود-نفتکش‌های-ایرانی-برگزاری-مانور-نظامی-آمریکا-در-خلیج-فارس###['صفحه نخست', 'بین\u200cالملل']###2020-05-25 08:00:00###۹۸۰۴۲۹###['تحولات خاورمیانه', 'تحولات سوریه', 'تحولات عراق', 'تحولات یمن', 'ایران و آمریکا', 'برجام', 'اروپا', 'کروناویروس']
1@@@2
1	انتشار فایلی صوتی درباره اعزام هزاران تروریست از عربستان به عراق، ورود ۵۰ کامیون تجهیزات نظامی و لجستیک آمریکا از عراق به سوریه، واکنش مقام ونزوئلایی به ورود نفتکش‌های ایرانی و حمله موشکی نیرو‌های حفتر به فرودگاه طرابلس، از جمله مهم‌ترین خبر‌ها و رویداد‌های مرتبط با خاورمیانه در ۲۴ ساعت گذشته بودند.
2	در این میان، باید به برگزاری مانور نظامی آمریکا در خلیج فارس نیز اشاره کرد.
3	به گزارش «تابناک»؛ وزارت دفاع آمریکا (پنتاگون) اعلام کرد که مانور‌هایی را طی روز‌های ۱۹ و ۲۱ ماه می‌ در آب‌های خلیج فارس برگزار کرده است.
4	پنتاگون هدف از برگزاری این مانور‌ها را بالا بردن توانمندی نیرو‌های دفاعی برای حفظ امنیت دریایی و نیز امنیت دیگر شرکایش در خلیج فارس ضد هرگونه تهدید احتمالی عنوان کرد.
5	پنتاگون اعلام کرد، در این مانورها از گلوله‌های واقعی و ضربات سریع و با دقت ضد اهدافی که تهدیدی علیه کشتی‌های دریایی محسوب می‌شود، استفاده کرده است.
6	به دنبال انتشار فایلی صوتی در شبکه‌های اجتماعی درباره اعزام هزاران تروریست از عربستان به عراق در سال های گذشته و پس از حمله آمریکا به این کشور، کاربران عراقی و نیروهای مقاومت این کشور خواهان مجازات عربستان شدند.
7	به گزارش ایسنا، به نقل از سایت المعلومه، فایل صوتی منتشر شده که احتمالا زمان آن مربوط به سال های ۲۰۰۴ تا ۲۰۰۷ است، گفت‌وگوی تلفنی معمر قذافی، رهبر سابق لیبی و یوسف بن علوی، وزیر خارجه عمان است که در آن بن علوی می‌گوید عربستان ۴۰۰۰ هزار تروریست به عراق فرستاده است.
8	در بخشی از این فایل صوتی معمر قذافی، دیکتاتور سابق لیبی هم به یوسف بن علوی، وزیر خارجه عمان می‌گوید که تمایل دارد عربستان به کشورهای کوچکی تجزیه شود.
9	وی در بیان دلیل این حرفش می‌گوید، آمریکا برای خلاص شدن از خاندان حاکم عربستان تلاش می‌کند.
10	قذافی در این پیام می‌گوید که آمریکایی‌ها معتقدند، تاریخ اعتبار نظام عربستان گذشته و دنبال جایگزینی برای خاندان حاکم هستند، چون خطری علیه آمریکا و صلح در منطقه هستند.
11	قذافی همچنین تأکید می‌کند که او با جنگ آمریکا علیه عربستان موافق نیست؛ اما تلاش‌هایی برای تبدیل عربستان به کشورهای کوچک شبیه کشورهای جدا شده از اتحاد شوروی وجود دارد.
12	قذافی در ادامه می‌گوید، از این تلاش‌ها حمایت می‌کند و ترجیح می‌دهد کشورهای عربی با آمریکا در تقسیم عربستان به کشورهای کوچک همکاری کنند.
13	وی، عربستان را "دشمن دوم" و آمریکا را "دشمن استراتژیک" می‌خواند.
14	همچنین فایل مشابه دیگری پیشتر منتشر شده بود که در آن قذافی و حمد بن خلیفه، امیر سابق قطر درباره اوضاع داخلی عربستان صحبت کرده و وقوع یک "آتشفشان" در منطقه و "انقلابی" در عربستان را پیش‌بینی می‌کردند.
15	ارتش آمریکا تجهیزات نظامی و لجستیک جدید از عراق به منطقه میدان‌های نفتی در شرق سوریه فرستاد و منابع محلی می‌گویند که آمریکا درصدد بازسازی پایگاه‌هایی برای خود در شهر الرقه در شمال سوریه است.
16	پایگاه خبری «اسپوتنیک» گزارش داد: «یک کاروان نظامی آمریکا مرکب از ۵۰ کامیون با پشتیبانی بالگردهایی نظامی وارد خاک سوریه شد و به سمت شهر الشدادی در جنوب استان الحسکه رفت».
17	اسپوتنیک به نقل از «طالب زیفا» تحلیلگر سیاسی سوریه می‌گوید، تحرکات نظامی اخیر آمریکا در پیرامون چاه‌های نفت نوعی از فشارهای آمریکا بر دولت سوریه برای پذیرش معامله قرن و کاهش روابط خود با ایران است.
18	زیفا گفت: «آمریکایی‌ها پس از آزادسازی الرقه از چنگ تروریست‌ها حالا تلاش می‌کنند گروه‌های تروریستی را در بخش‌هایی از الرقه مجددا مستقر کنند؛ نوعی فشار که هر بار که مذاکراتی میان دمشق و کُردها انجام می‌شود بروز می‌کند، زیرا آمریکایی‌ها همواره کُردها را به عدم نزدیکی به دمشق و تقویت گرایش‌های جدایی طلبانه‌شان تشویق می‌کنند؛ چیزی که دمشق هرگز اجازه تحقق آن را نمی‌دهد».
19	«ساموئل مونکادا»، نماینده دائم ونزوئلا در سازمان ملل در واکنش به رسیدن نفتکش‌های ایرانی به آب‌های ونزوئلا، در صفحه توئیتری خود اعلام کرد که رسیدن بنزین ایرانی به ونزوئلا، نقطه عطفی در تلاش برای حاکمیت، استقلال و صلح است.
20	این مقام ونزوئلایی در ادامه با انتقاد از رویکرد خصمانه دولت آمریکا گفته است: ترامپ و اطرافیانش در فکر حمله نظامی به این تانکرها همزمان با شیوع (کرونا) هستند، اما کارشناسانش به او چیز دیگری را توصیه می‌کنند، باید ببینیم که چه می‌شود.
21	.
22	!نماینده ونزوئلا در سازمان ملل همچنین به توصیه ۱۴ کارشناس جامعه اطلاعاتی و امنیتی آمریکا به ترامپ اشاره کرده که با ارسال نامه‌ای سرگشاده خطاب به ترامپ به او نسبت به حمله به نفتکش‌های ایرانی در مسیر ارسال بنزین به ونزوئلا هشدار داده‌ و گفته‌اند که اقدامات جنگی منافع آمریکا را تأمین نمی‌کند.
23	صفحه توئیتری «آئرونوتیسیاس ونزوئلا» که بر ترددهای هوایی و دریایی در این کشور نظارت می‌کند، گزارش داد نفتکش فورچون اولین شناور حامل سوخت ارسالی از ایران است که وارد حریم آب‌های سرزمینی ونزوئلا شده است.
24	رویترز نیز به نقل از شرکت اطلاعاتی «رِفِنِتیو ایکان» تأیید کرد که نفتکش فورچون وارد آب‌های ونزوئلا شده است.
25	از سوی دیگر شبکه راشاتودی گزارش داد که به نظر می‌رسد حداقل یک فروند کشتی آمریکایی با نام «آدام جوزف» در تعقیب نفتکش ایرانی بوده که بعد از وارد شدن به منطقه ویژه اقتصادی ونزوئلا، دست از تعقیب برداشته است.
26	بر اساس این گزارش، هشتگ اسپانیایی #GraciasIran (به معنای متشکریم ایران)، توسط کاربران ونزوئلایی در شبکه اجتماعی توئیتر ترند شده و آنها از همکاری تهران و کاراکاس در ایستادن مقابل محاصره دریایی آمریکا قدردانی کردند.
27	همچنین همزمان با وارد شدن نفتکش حامل سوخت با پرچم ایران به آب‌های ونزوئلا، «طارق الایسامی»، وزیر جدید نفت این کشور شنبه شب در یک پیام توییتری نوشت: «ممنون برادران.
28	»الایسامی در صفحه توییتری خود نوشت: «همکاری میان ایران و ونزوئلا در زمینه انرژی علاوه بر اینکه ما را به عنوان کشورهای عضو اوپک متحد می‌کند، مبتنی بر تبادل علمی و توسعه تولید صنعت هیدروکربن است.
29	ممنون برادران»الایسامی در پیام دیگری نوشت: «به نمایندگی از نیکلاس مادورو و همه شهروندان ونزوئلا به کشتی‌های جمهوری اسلامی ایران ـ که قصد ورود به بنادر ما را دارند ـ سلام می‌گوییم و به آنها ادای احترام می‌کنیم.
30	این همکاری انرژی با هدف توسعه همه جانبه به نفع مردم ماست».
31	مرکز اطلاع‌رسانی عملیات «برکان الغضب» وابسته به نیروهای دولت وفاق ملی (غرب لیبی) گزارش دادند که ادعاهای شبه‌نظامیان حفتر درباره آتش‌بس کذب است.
32	در بیانیه این مرکز آمده است، نیروهای حفتر روز یکشنبه فرودگاه بین‌المللی معیتیقه در طرابلس را هدف حمله موشکی قرار دادند.
33	نیروهای دولت وفاق ملی همچنین تأکید کردند که حملات نیروهای حفتر در راستای استمرار جنایات‌ این نیروهاست که حرمت ماه رمضان، عید فطر و شادی مردم را نگه نداشتند.
34	بنا بر گزارش شبکه الجزیره، نیروهای دولت وفاق ملی همچنین در بیانیه‌ای دیگر از حمله پهپاد اماراتی به محله‌های مسکونی در شهر غریان واقع در جنوب طرابلس خبر دادند.
35	در این بیانیه آمده است، یک پهپاد اماراتی محله‌های مسکونی و منطقه النجده در شهر غریان واقع در ۱۰۰ کیلومتری جنوب طرابلس را بمباران کرد.
36	از زمان سرنگونی حکومت «معمر قذافی» رهبر سابق لیبی در سال ۲۰۱۱، این کشور تحت کنترل دو دولت موازی در شرق و غرب درآمده است.
37	دولت وفاق ملی به ریاست «فایز السراج» در طرابلس (غرب کشور) که در سطح جهان به رسمیت شناخته شده است و دیگری دولت طُبرُق در شرق لیبی که خلیفه حفتر فرمانده شبه‌نظامیان «ارتش ملی لیبی» را حمایت می‌کند.
38	حفتر با حمایت مصر، امارات و عربستان و همچنین روسیه و چند کشور غربی از اواخر فروردین ۱۳۹۸ با هدف اشغال پایتخت، عملیات نظامی علیه طرابلس را آغاز کرد؛ اما با مقاومت شدید نیروهای دولت السراج و شبه‌نظامیان متحد با آن مواجه شده و تا به امروز موفق نشده است به داخل شهر نفوذ کند.
39	نیروهای دولت السراج نیز از حمایت ترکیه، قطر و ایتالیا برخوردارند.
