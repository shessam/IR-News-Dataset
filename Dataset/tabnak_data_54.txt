tabnak_data###افت شاخص بورس تا کجا ادامه دارد؟###https://www.tabnak.ir/fa/news/953539/افت-شاخص-بورس-تا-کجا-ادامه-دارد###['بورس', 'سازمان بورس و اوراق بهادار']###2020-01-21 18:51:00###۹۵۳۵۳۹###['شاخص بورس', 'بازار سرمایه', 'بورس']
1
1	یک کارشناس بازار سرمایه گفت: پیش‎بینی می‌شود بورس برای مدتی اصلاح داشته باشد اما جریاناتی مانند تجدید ارزیابی بر دارایی‌ها و گزارش مثبت ماهانه شرکت‌ها در دی‌ماه باعث می‌شود تک سهم‌ها و صنایعی که گزارش خوبی ارایه داده یا به دنبال تجدید ارزیابی هستند بتوانند راه خود را از بازار جدا کرده و رشد کنند.
2	ولید هلالات امروز (سه شنبه) در گفت و گو با ایرنا به علت افت شاخص بورس در معاملات دو روز گذشته اشاره کرد و افزود: گزارش ۹ ماه شرکت‌ها ضعیف‌تر از انتظارات بود که این موضوع بر روند معاملات بازار تاثیرگذار است.
3	وی ادامه داد: نکته مثبت این است که با توجه به رشد نرخ دلار و بهبود قیمت کامودیتی‌ها در بازارهای جهانی به طور حتم گزارش دی ماه به لحاظ مقدار فروش و نرخ فروش بهتر خواهد بود، به همین دلیل می‌توان گفت ضعف عملکرد بازار در پاییز در زمستان جبران خواهد شد.
4	به گفته هلالات، همان قدر که گزارش پاییز شرکت‌ها ضعیف است گزارش زمستان آنها قوی به نظر می‌رسد.
5	این کارشناس بازار سرمایه با بیان اینکه بعد از تحولات نظامی و سیاسیچند وقت گذشته، شاهد حمایت مثبت سهامداران از بازار سرمایه بودیم، افزود: بازار رشد خارج از انتظاری را در پیش گرفت به همین دلیل طبیعی بود که بالاخره در نقطه‌ای وارد اصلاح شود.
6	هلالات خاطرنشان کرد: بقیه بازار با اصلاح قیمتی اندک همراه خواهد بود و ممکن است تا مدتی در محدوده قیمتی اصلاح شده باقی بمانند.
7	این کارشناس بازار سرمایه با تاکید بر اینکه ریزش سنگین بازار سرمایه دور از انتظار به نظر می‌رسد، افزود: جریان نقدینگی موجود در بازار اجازه ریزش شاخص بورس را نمی دهد و در صورت وجود اصلاح فقط یک سری از شرکت ها که تجدید ارزیابی و گزارش عملکرد ماهانه مثبتی ندارند وارد فاز اصلاح خواهند شد.
8	وی اظهار داشت: اگر پایان سال بازار را مورد ارزیابی قرار دهیم به طور حتم رشد بازار نسبت به امروز بالاتر خواهد بود و به نظر می‌رسد بازار در دو ماه باقی مانده پایان سال صعودی باشد.
9	هلالات خاطرنشان کرد: سرمایه‌گذاران باید سرمایه‌هایی را وارد بورس کنند که قصد سرمایه‌گذاری بلندمدت دارند، در این مقطع زمانی نباید از اعتبار کارگزاری‌ها استفاده کنند و باید به سمت خرید شرکت‌هایی بروند که به دنبال تجدید ارزیابی با اهمیت هستند یا قیمت فعلی آنها به لحاظ سودآوری توجیه دارد.
10	این کارشناس بازار سرمایه به صنایع برتر در بازار اشاره کرد و گفت: گروه فولادی‌ها، سنگ آهنی‌ها و بانک در بازار از شرایط خوبی برخوردارند و در پایان سال هم دارویی‌ها روند مثبت را در پیش خواهند گرفت.
11	وی در پایان به افت گروه پالایشی‌ها در بازار تاکید کرد و افزود: در وضعیت کنونی پالایشی‌ها با گزارش ضعیفی همراه بودند اما با توجه به رشد دلار نیمایی، این گروه در دو ماه پایانی سال وضعیت بهتری خواهد داشت.
