tabnak_data###فروش تعهدی در بازار سرمایه آغاز به کار کرد###https://www.tabnak.ir/fa/news/961221/فروش-تعهدی-در-بازار-سرمایه-آغاز-به-کار-کرد###['بورس', 'سازمان بورس و اوراق بهادار']###2020-02-23 18:13:00###۹۶۱۲۲۱###['فروش تعهدی', 'بازار سرمایه', 'نماد بورسی']
1
1	ساز و کار فروش تعهدی در بازار سرمایه از امروز روی هشت نماد بورسی با هدف افزایش شفافیت و تقویت نقدشوندگی آغاز به کار کرد.
2	به گزارش بورس تابناک به نقل از پایگاه خبری بازار سرمایه ایران، حسن امیری امروز در آیین رونمایی از ساز و کار فروش تعهدی در بورس تهران اظهار داشت: سازمان بورس و اوراق بهادار، دو کارکرد مهم افزایش شفافیت و تقویت نقدشوندگی را را در طراحی و راه‌اندازی ابزارهای جدید دنبال می‌کند.
3	وی توضیح داد: ابزارهای معرفی شده به بازار کمک می‌کنند تا در بحث نقدینگی، وضعیت بهتری داشته باشیم، همچنین در زمینه شفافیت در دو سال گذشته با همکاری ناشران، اطلاع‌رسانی سریع و به‌موقع، بسیار بهبود پیدا کرده است.
4	معاون نظارت بر بورس‌ها و ناشران سازمان بورس و اوراق بهادار افزود: از آنجا کهشفافیت حد و مرز ندارد، تلاش می‌کنیم علاوه بر انتشار به موقع اطلاعات، روی کیفیت گزارش‌دهی نیز کار می‌کنیم و از سال آینده سازمان بورس به طور ویژه روی این موضوع تمرکز خواهد کرد.
5	امیری اظهار داشت: در خصوص نقدشوندگی نیز با توجه به اصلاح دستورالعمل‌ها در دو سال گذشته، روند بازگشایی و بسته شدن نمادها روند خوبی بوده و شاهد توقف های طولانی‌ نبودیم.
6	عضو هیات مدیره سازمان بورس و اوراق بهادار ادامه داد: اکنون شروع به کار این ابزار با هشت نماد و به صورت آزمایشی است؛ با این هدف که هم سرمایه‌گذاران با روش های انجام کار آشنایی بیشتری پیدا کنند و هم ایرادات احتمالی آن رفع و رجوع شود.
7	امیری تاکید کرد: با توجه به شرایط فعلی بازار و نقدینگی جذب شده، سهامداران حتما با تحلیل وارد بازار سرمایه شوند و از ورود مستقیم پرهیز کنند، به ویژه با توجه به ساز و کار تخصصی بازار سرمایه، به طور حتم از طریق صندوق‌ها یا سبدگردان‌ها اقدام کنند و تک سهم نباشند.
8	معاون نظارت بر بورس ها و ناشران سازمان بورس و اوراق بهادار افزود: سهامداران عمده هم با توجه به جذب بالای نقدینگی در بازار سرمایه، از فرصت استفاده و شرکت‌ها را توانمند کنند.
9	همچنین شرکت‌ها برای افزایش سرمایه از این امکان استفاده کنند تا شاهد تداوم سودآوری شرکت‌ها باشیم.
10	امیری اظهار داشت: سازو کارهای افزایش سرمایه از طریق سلب حق تقدم و صرف سهام در یک ماه گذشته معرفی شدند و بعضی شرکت‌ها برای استفاده از این روش اعلام آمادگی کردند.
11	بدیهی است منابع حاصل از این افزایش سرمایه به صورت مستقیم به شرکت‌ها تزریق خواهد شد؛ از طرف دیگر سهامداران هم باید تعهدات قبلی خود را اجرا کنند.
12	عضو هیات مدیره سازمان بورس و اوراق بهادار افزود: بعضی شرکت‌ها می‌توانند از این فرصت استفاده کنند و برای سهمی که عرضه قبلی شده، از طریق بوک بیلدینگ عرضه دوباره داشته باشند، به این ترتیب سهم در اختیار تعداد زیادی از سهامداران قرار می‌گیرد و نگرانی‌های احتمالی درخصوص کرسی هیات مدیره مرتفع خواهد شد.
13	بازار حرفه ای با ابزار فروش تعهدیامیر هامونی، مدیر عامل فرابورس ایران، در آیین رونمایی از ابزار فروش تعهدی که به صورت آنلاین برگزار شد، بیان داشت: ساز و کار فروش تعهدی بازار را دوطرفه خواهد کرد و موجب تبدیل بازار، به یک بازار حرفه‌ای می‌شود.
14	وی در این خصوص افزود: در بورس‌های کشورهای اسلامی این ابزار به سختی تصویب و معامله می‌شود به این دلیل که در کشورهای اسلامی پذیرفته نیست که دارایی نداشته به فروش برسد به این دلیل که دارایی منفی ایجاد می‌کند.
15	هامونی گفت: در مباحث توسعه اقتصادی، دارایی منفی وجود ندارد در حالی که، هنگام فروش استقراضی ( short selling) دارایی منفی ایجاد می‌کنیم و آن را به فروش می‌رسانیم اما در این میان ابتکاری که کمیته فقهی سازمان بورس در بحث طراحی این ابزار داشته است نه تنها در کنار فروش تعهدی از ابزار قرض و بدهی (لندینگ و باروئینگ) ایجاد شده استفاده می شود بلکه قرض‌گیری سهام در قالب عقد وکالت صورت می‌پذیرد.
16	مدیرعامل فرابورس ایران ادامه داد: به این ترتیب سهامداری فکر می‌کند بازار منفی می‌شود و در نظر دارد سهم خاصی را به فروش برساند لذا از کسی که سهم را در اختیار دارد این دارایی را قرض می‌گیرد و به عنوان وکیل در بازار به فروش می‌رساند.
17	هامونی گفت: این مکانیزم در کمتر جایی از دنیا استفاده شده است، در واقع این دارایی است که به فروش می‌رسد و مالکیت آن متعلق به فرد دیگری است و آن را قرض می‌گیریم و در بازار می‌فروشیم و دوباره در بازار می‌خریم و به جای اصلی باز می‌گردانیم.
18	این ابتکار جای تشکر دارد و باید این ابزارهایی را که کمیته فقهی در راستای جهانی سازی بازار سرمایه طراحی می‌کند، ابزارهای تمدن ساز نامید.
19	وی ادامه داد: یکی از ویژگی‌های دستورالعمل فروش تعهدی این است که کلیه اوراق بهادار را شامل می‌شود و فقط مختص به سهام نیست، در اوراق صکوک و اسناد خزانه اسلامی نیز می‌توانیم از این ابزار استفاده کنیم، حتی صندوق‌های بادرآمد ثابت نیز می‌توانند از این ابزار استفاده کنند.
20	هامونی در پایان گفت: تنها هشداری که در خصوص استفاده از این بازار باید اعلام کنم این است که فقط سرمایه‌گذاران حرفه ای و متخصص، که دانش مالی و سرمایه‌گذاری دارند از این ابزار استفاده کنند و تازه واردها برای کاهش ریسک پرتفوی خود فقط از صندوق‌های سرمایه‌گذاری و شرکت‌های مشاور سرمایه‌گذاری بهره ببرند.
