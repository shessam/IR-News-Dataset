roozno_data###بر توسعه روابط و مناسبات با قطر تاکید داریم/ امیدواریم آمریکا دست به کار اشتباهی نزند###http://roozno.com//fa/news/428122/بر-توسعه-روابط-و-مناسبات-با-قطر-تاکید-داریم-امیدواریم-آمریکا-دست-به-کار-اشتباهی-نزند###[]###2020-05-23 15:48:00###۴۲۸۱۲۲###['روحانی', 'امیر قطر']
1@@@2
1	رئیس جمهور کشورمان روابط با کشور دوست و همسایه قطر را روابطی دوستانه و راهبردی دانست.
2	، حجت‌الاسلام و المسلمین حسن روحانی رئیس جمهور کشورمان روابط با کشور دوست و همسایه قطر را روابطی دوستانه و راهبردی دانست و تاکید کرد: نگاه ما به روابط با قطر بلند مدت و راهبردی بوده و به صورت مقطعی و کوتاه مدت نگاه نمی‌کنیم.
3	به گزارش روز نو :حجت الاسلام والمسلمین حسن روحانی امروز شنبه در تماس تلفنی امیر قطر با ایشان با تاکید بر توسعه و تعمیق روابط دو کشوردر همه زمینه‌ها بویژه روابط اقتصادی و تجاری، افزود: برغم شرایط ناشی از شیوع ویروس کرونا روابط اقتصادی دو کشور در چارچوب پروتکل‌های بهداشتی و مراقبتی باید مجددا فعال شود.
4	رئیس جمهور ابراز امیدواری کرد که برگزاری هرچه سریعتر کمیسیون مشترک اقتصادی دو کشور راهگشای سرعت تعاملات تهران – دوحه و رفع موانع باشد و انتقال کالا‌ها از طریق بنادر دو کشور بتدریج فعال و پرواز‌های خطوط هوایی دو کشور از سر گرفته شود.
5	روحانی با اشاره به میزبانی قطر در جام جهانی ۲۰۲۲ فوتبال، برای ارائه هرگونه کمک از سوی ایران به این کشور برای میزبانی هر چه بهتر قطر اعلام آمادگی کرد و افزود: در این زمینه ایران هم آماده است در زیرساخت‌ها و تامین نیازمندی‌های مورد نظر حضور داشته باشد.
6	رئیس جمهور در بخش دیگری از گفت وگوی خود با امیر قطر با تاکید بر اینکه امنیت منطقه برای ما بسیار مهم است، گفت: با توجه به برخی اقدامات آمریکا در نقاط مختلف جهان شرایط غیر قابل قبولی بوجود آورده، اما به هیچ عنوان ما آغازگر تشدید تنش و درگیری نخواهیم بود.
7	روحانی با اشاره به برخی تحرکات آمریکایی‌ها در منطقه دریای کارائیب، خاطرنشان کرد: اگر نفتکش‌های ما در دریای کارائیب یا در هر کجا از جهان از سوی آمریکایی‌ها دچار مشکل شوند متقابلا برای آن‌ها مشکل بوجود خواهد آمد.
8	رئیس جمهور با تاکید بر اینکه ایران هیچگاه آغاز گر درگیری نخواهد بود افزود: ما همواره حق مشروع دفاع از حاکمیت و تمامیت ارضی و تامین منافع ملی را برای خود قائل هستیم و امیدواریم آمریکایی­ها دست به خطا نزنند.
9	روحانی تاکید کرد: شرایط امروز جهان را شرایط ویژه همکاری مشترک می‌بینیم بویژه با شیوع این بیماری، اما متاسفانه ایالات متحده آمریکا تصمیمات ناصحیح و رفتار‌های غیر انسانی خود را ادامه می‌دهد.
10	رئیس جمهور تصریح کرد: همچون گذشته تاکید می‌کنیم که امنیت منطقه ما بویژه امنیت دریایی در منطقه توسط کشور‌های منطقه تامین می‌شود و همیشه اعلام آمادگی کرده ایم که با کشور‌های همسایه آماده همکاری بیشتری هستیم و امروز هم بر این نظر تاکید می‌کنیم.
11	روحانی با تبریک پیشاپیش عید سعید فطر به دولت و مردم قطر، ابراز امیدواری کرد که روابط و همکاری‌های دو کشور بیش از پیش توسعه یابد.
12	امیر قطر نیز در این تماس تلفنی با تبریک عید سعید فطر به دولت و ملت ایران توسعه روابط با ایران را در همه زمینه‌ها مورد تاکید قرار داد و گفت: درمورد روابط اقتصادی بین دو کشور به شخصه اهتمام ویژه‌ای قائل هستم و این موضوع در اولویت برنامه‌های قطر است.
13	"شیخ تمیم بن حمد آل ثانی" ابراز امیدواری کرد که با برگزاری نشست مشترک اقتصادی دو کشور، روابط اقتصادی و تجاری ایران و قطر بیش از پیش توسعه یابد.
14	امیر قطر همچنین تاکید کرد: موضع قاطع قطر این است که امنیت منطقه باید با همکاری تمامی کشور‌های منطقه حاصل شود و ما به عنوان کشور‌های منطقه برای تامین امنیت گذرگاه‌های آبی منطقه باید با یکدیگر همکاری کنیم.
15	شیخ تمیم افزود: ما مخالف هرگونه تنش هستیم و برای کاهش تنش‌ها تمام تلاش خود را انجام خواهیم داد.
