asriran_1_data###عراق: تهیه برنامه 3 ماهه کنترل کرونا###https://www.asriran.com/fa/news/723393/عراق-تهیه-برنامه-3-ماهه-کنترل-کرونا###['اجتماعی ']###2020-04-14 15:02:00###۷۲۳۳۹۳###['کرونا', 'عراق']
6
1	«حسن الکعبی»، رئیس کمیته پارلمانی بحران کرونا در عراق امروز (سه شنبه) فاش کرد که کشورش برنامه سه ماهه احتمالی برای کنترل شیوع ویروس کووید ۱۹ در نظر گرفته است.
2	به گزارش ایرنا به نقل از خبرگزاری ملی عراق (نینا)، الکعبی در بیانیه ای مطبوعاتی تاکید کرد که عراق هنوز در دایره خطر همه گیری و بحران ویروس کرونا قرار دارد.
3	وی با اعلام اینکه برنامه اضطراری و ممنوعیت رفت و آمد باید با در نظر گرفتن امنیت و حاکمیت قانون اعمال شود، گفت که عراق در زمان حاضر در دایره خطر قرار دارد و صحبت در مورد کاهش خطر ابتلا به این بیماری همه گیر غیر واقعی است.
4	معاون رئیس پارلمان افزود: عراق از نبود دستگاه آزمایش و معاینه افراد مشکوک و مبتلایان به کرونا رنج می برد و در کشور تنها چهار دستگاه وجود دارد و این تعداد با جمعیت حدود ۴۰ میلیونی متناسب نیست.
5	عراق از زمان شناسایی نخستین مورد ابتلا به ویروس کرونا در حدود دو ماه پیش اقدام های سختگیرانه گسترده ای را از جمله شامل بستن مرزهای زمینی و هوایی، لغو تجمع ها، تعطیلی مراکز و مکان های پرازدحام، تعلیق فعالیت های آموزشی و اداری، منع سفرهای برون شهری و ممنوعیت رفت و آمد درون شهری را اجرا کرده است.
6	در همین حال، ستاد بحران مهار ویروس کرونا در عراق از ۱۷ مارس (۲۷ اسفند ۹۸) مقررات ممنوعیت رفت و آمد را برای پیشگیری از شیوع گسترده این ویروس در کشور اعمال کرد و تاکنون پنج بار آن را تمدید کرده است.
7	این ستاد در آخرین بیانیه مقررات منع تردد را در تا ۱۸ آوریل جاری (۳۰ فروردین ماه) تمدید کرده تا به این صورت محدودیت تردد پیشگیری از کرونا در عراق به بیش از یک ماه برسد.
8	طبق آخرین آمار وزارت بهداشت عراق، شمار کل مبتلایان به ویروس کرونا در کشور به رقم یک هزار و ۳۷۸ نفر رسیده و مرگ و میر ناشی از آن نیز ۷۸ نفر گزارش شده است.
