asriran_1_data###مسمومیت ۴۰ نفر بر اثر مصرف الکل صنعتی در اردبیل/ 3 نفر جان باختند و یک نفر دچار مرگ مغزی شد###https://www.asriran.com/fa/news/718243/مسمومیت-۴۰-نفر-بر-اثر-مصرف-الکل-صنعتی-در-اردبیل-3-نفر-جان-باختند-و-یک-نفر-دچار-مرگ-مغزی-شد###['حوادث']###2020-03-11 13:09:00###۷۱۸۲۴۳###['مسمومیت', 'الکل']
4
1	معاون درمان دانشگاه علوم پزشکی اردبیل از مسمومیت و مراجعه ۴۰ نفر از شهروندان اردبیلی طی سه روز گذشته به بیمارستان بر اثر مصرف الکل خبر داد.
2	به گزارش ایلنا، محمدرضا رضایی‌بنا امروز 21 اسفند با بیان این مطلب اظهار کرد: 20 شهروند اردبیلی به دلیل مصرف الکل صنعتی به مراکز درمانی مراجعه کردند که از این تعداد سه نفر جان خود را از دست دادند، یک نفر دچار مرگ مغزی شده و برخی نیز در بخش‌های مختلف از جمله دیالیز بستری شده‌اند.
3	به گفته وی، بعضی از شهروندان‌ با تصور اینکه الکل در پیشگیری از ابتلا به کرونا موثر است اقدام به مصرف الکل کرده‌اند در حالی که تمامی الکل‌های موجود صرفا برای گندزدایی و ضدعفونی محیط و سطوح بوده و مصرف خوراکی آن سمی و کشنده است.
4	بررسی پلیس اطلاعات و امنیت نشان می‌دهد که عده‌ای سودجو با استفاده از وایتکس و مواد شوینده، رنگ زرد الکل صنعتی را به رنگ سفید تبدیل کرده و به عنوان الکل طبی و فرآورده دارویی فروخته‌اند.
5	به گزارش روابط عمومی دانشگاه علوم پزشکی و خدمات بهداشتی و درمانی استان اردبیل، عده‌ای از افراد فرصت‌طلب نیز مشروبات الکلی دست‌ساز آلوده و کشنده را بر اساس شایعه ایجاد کرده خود، به تعدادی فریب خورده جهت نجات از بیماری کرونا فروخته‌اند که خریداران پس از آشامیدن این مواد مهلک، به کام مرگ فرو رفته و یا هوشیاری و سلامتی خود را از دست داده‌اند.
6	دانشگاه علوم پزشکی اردبیل با صدور اطلاعیه‌ای، ضمن هشدار به مصرف کنندگان این قبیل مواد اعلام کرد که مصرف و آشامیدن هر گونه مشروبات الکلی، چه طبی چه صنعتی و سایر فرآورده‌های مشابه به هیچ عنوان در کنترل، پیشگیری و کاهش بیماری کرونا موثر نیست.
7	در اطلاعیه صادره تاکید شده که مصرف این قبیل اقلام اثرات زیان‌بخشی را به دنبال دارد و باعث مرگ، از بین رفتن بینایی، از کار افتادن کلیه‌ها و سایر مشکلات جسمی و روحی غیرقابل جبران می‌شود.
