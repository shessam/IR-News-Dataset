asriran_1_data###بازگشت مدافع پرسپولیس به بلژیک!###https://www.asriran.com/fa/news/718211/بازگشت-مدافع-پرسپولیس-به-بلژیک###['ورزشی']###2020-03-11 10:37:00###۷۱۸۲۱۱###['نادری', 'پرسپولیس']
15
1	چند روز قبل اخباری منتشر شد مبنی بر اینکه محمد نادری مدافع چپ پرسپولیس مورد توجه یک باشگاه بلژیکی قرار گرفته و در پایان فصل، کمپ سرخپوشان را به قصد حضور در باشگاه آنتورپ ترک می‌کند.
2	به گزارش خبرورزشی، این باشگاه، همان تیمی است که علیرضا بیرانوند را در اختیار گرفته و حالا برای دومین صید از لیست پرسپولیس آماده است.
3	مدیران باشگاه اما با عجله زیادی این موضوع را تکذیب کردند و گفتند اصلا چنین موضوعی صحت ندارد.
4	آنها اعتقاد داشتند هیچ پیشنهادی برای جذب نادری به دست شان نرسیده و همین امر، مهم ترین دلیل بر آن است که اخبار در مورد حضور نادری در بلژیک را تکذیب کنند.
5	در سمت دیگر ماجرا، اتفاقات دیگری در جریان است.
6	مدیران باشگاه احتمالا فراموش کرده اند که قرارداد نادری هیچ ربطی به پرسپولیس ندارد!
7	در واقع این قرارداد به شکلی تنظیم شده که مدیران پرسپولیس نمی توانند بر آینده بازیکن یادشده تاثیری بگذارند زیرا نادری در ابتدای فصل به صورت قرضی و با قراردادی پیچیده از باشگاه کورتریک به پرسپولیس پیوست و از این رو، باشگاه کورتریک است که باید در مورد آینده این بازیکن نظر بدهد.
8	البته قرارداد نادری با کورتریک در فصل آینده به صورت مشروط تنظیم شدهد اما هر اتفاقی که برای مدافع فعلی پرسپولیس رخ می دهد، باید با اطلاع باشگاه کورتریک باشد.
9	از این رو، اخبار مربوط به احتمال بازگشت نادری منتشر می شود، کاملا درست است.
10	یکی از ایجنت های فعال در فوتبال ایران که بازیکنان زیادی را به اروپا و کشورهای همسایه ترانسفر کرده در این مورد گفت: «مورد نادری، یک مورد خاص است.
11	او دو مرتبه با قرارداد قرضی به پرسپولیس پیوست اما در هر دوره، باشگاه پرسپولیس حق دخالت در قراردادهای بعدی این بازیکن را نداشت.
12	آنها پول دادند و به عنوان یار قرضی از نادری استفاده کردند ولی حق بهره برداری بیشتر از او را ندارند.
13	این باشگاه کورتریک است که می گوید نادری در فصل آینده کجا بازی کند مگر آنکه دو باشگاه بر سر جذب قطعی او وارد مذاکره شوند.
14	البته قبل از اینکه چنین اتفاقی رخ بدهد، خبرهایی در بلژیک می شنویم که گویا نادری با باشگاه آنتورپ توافق کرده و فصل آینده با اجازه باشگاه کورتریک به بلژِیک برمی گردد و برای تیم جدیدش بازی می کند.
15	باشگاه پرسپولیس یا باید نادری را به صورت قطعی خریداری کند و پول رضایتنامه اش را بپردازد و یا بدون اینکه دخالتی در جذب او داشته باشد، قید این بازیکن را بزند زیرا بسیار بعید است در فصل آینده هم، باشگاه کورتریک رضایت بدهد که نادری به صورت قرضی در پرسپولیس بماند.
16	»
