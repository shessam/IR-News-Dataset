asriran_2_data###مسعود سلیمانی در بیمارستان قلب بستری شد###https://www.asriran.com/fa/news/703665/مسعود-سلیمانی-در-بیمارستان-قلب-بستری-شد###['سیاسی']###2019-12-15 11:54:00###۷۰۳۶۶۵###['مسعود سلیمانی', 'بیمارستان قلب']
9
1	معاون درمان دانشگاه علوم پزشکی تهران گفت: مسعود سلیمانی پژوهشگر ایرانی و استاد دانشگاه تربیت مدرس در بیمارستان قلب تحت نظر است و همکاران متخصص قلب در حال بررسی تشخیصی هستند.
2	مهدی رضایی در گفت‌وگو با ایرنا درباره وضعیت مسعود سلیمانی افزود: اعلام نظر اولیه درباره وضعیت وی به زمان بیشتری نیاز دارد، اما آنچه تاکنون مشاهده شده است، مشکل وخیمی نیست.
3	بعد از انجام آزمایش‌ها می‌توان تا حدود زیادی مشکل را تشخیص داد که اعلام می‌شود.
4	کیانوش جهانپور، رئیس مرکز روابط عمومی و اطلاع رسانی وزارت بهداشت نیز در این رابطه گفت: مسعود سلیمانی به دنبال حمله قلبی در بیمارستان قلب تهران تحت نظر است و پزشکان منتظر جواب آزمایش‌های او هستند.
5	وی تاکید کرد: حال عمومی وی خوب گزارش شده است.
6	اسماعیلی، مدیر روابط عمومی بیمارستان قلب تهران نیز در این رابطه اظهار داشت: دکتر سلیمانی شرایط بسیار خوبی دارد و مشکل حادی نیست.
7	مسعود سلیمانی پژوهشگر ایرانی و استاد دانشگاه تربیت مدرس آزاد شده از بند زندان آمریکا، قرار بود صبح امروز (۲۴ آذرماه) در نشست خبری با حضور خبرنگاران داخلی و بین المللی مقیم تهران در ساختمان پرس تی وی شرکت کند.
8	پیش از برگزاری این نشست و در حالی که سلیمانی در مسیر رسیدن به دفتر شبکه خبری پرس تی وی بود، دچار عارضه قلبی شد و بلافاصله او را به بیمارستان رساندند.
9	استاد دانشگاه تربیت مدرس که به اتهام واهی دور زدن تحریم‌های غیرقانونی آمریکا بازداشت و بیش از یکسال در آمریکا زندانی بود، با تلاش‌ها و پیگیری‌های وزارت امور خارجه و همکاری نهادهای امنیتی و قضایی جمهوری اسلامی ایران و در یک فرایند دیپلماتیک با همکاری دولت سوئیس، آزاد شد.
10	در این روند همچنین با تصویب شورای عالی امنیت ملی و همکاری و موافقت نهادهای قضایی و امنیتی "ژئو وانگ" شهروند آمریکایی که به جرم جاسوسی در حال گذراندن دوران محکومیت خود در ایران بود با رافت اسلامی آزاد و تحویل مقامات سوئیسی برای بازگشت به آمریکا شد.
11	سلیمانی پژوهشگر حوزه سلول‌های بنیادی و استاد دانشگاه تربیت مدرس، جزء یک درصد دانشمندان برتر جهان از حیث استنادهای علمی در مجلات معتبر علمی شناخته می‌شود.
12	این دانشمند ایرانی که در رشته خون‌شناسی (هماتولوژی) و سلول‌های بنیادی تحقیق می‌کند، با روادید رسمی تحقیقاتی و با هماهنگی دانشگاه تربیت مدرس ۱۵ مهرماه ۹۷ برای گذراندن یک دوره فرصت مطالعاتی وارد فرودگاه شیکاگوی آمریکا شد، اما آمریکا در اقدامی غیرقانونی و با زیرپاگذاشتن پروتکل‌های دانشگاهی و تحقیقاتی، به هنگام ورود دکتر سلیمانی به آمریکا، وی را بازداشت و به زندان منتقل کرد.
