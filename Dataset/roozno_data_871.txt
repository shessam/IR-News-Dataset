roozno_data###‌تهران هنوز به نقطه اوج کرونا نرسیده است###http://roozno.com//fa/news/421045/‌تهران-هنوز-به-نقطه-اوج-کرونا-نرسیده-است###[]###2020-04-08 10:17:00###۴۲۱۰۴۵###['تهران', 'اوج کرونا']
1@@@2
1	شورای شهر تهران از یکشنبه هفته جاری جلسات خود در سال 99 را شروع کرده و علاوه بر حضور اعضا و تعدادی دیگر از افراد، میهمانانی هم در جلسات برای ارائه گزارش حضور دارند.
2	روز یکشنبه شهردار تهران و همراهانش در جلسه صحن علنی بودند و دیروز هم علیرضا زالی، فرمانده مبارزه با کرونا در تهران میهمان شورا بود و درباره شرایط و تکان‌های سینوسی کرونا در تهران صحبت کرد و هشدارهایی داد.
3	به گزارش روز نو :فرمانده ستاد مقابله با کرونا در تهران می‌گوید بازتاب حضور نامتعارف شهروندان در حرکت‌های سینوسی کرونا در تهران تأثیر بسیاری دارد و می‌افزاید: شرایط تهران پیچیده‌تر و متفاوت‌تر از سایر شهرهای کشور است و راهبردها و برنامه‌ریزی‌ها به دلیل مختصات فنی خاص تهران و جمعیت قابل توجه پایتخت باید متفاوت باشد؛ تهران پرجمعیت‌ترین شهر کشور است و به دلیل تراکم و چگالی بالا و حضور افراد در برخی از مناطق به ویژه در مناطق جنوبی و مرکزی باید برنامه‌ریزی برای آن متفاوت باشد.
4	فرمانده ستاد مقابله با کرونا در تهران با اشاره به تخت‌های بیمارستانی دانشگاهی تحت نظر نیروهای مسلح، تأمین اجتماعی و سایر نهادها نیز گفت: ۳۱هزارو ۲۰۰ تخت در تهران داریم که تلاش کردیم از تمام ظرفیت‌ها در این حوزه استفاده کنیم و در حال حاضر ۸۰ درصد تخت‌هایی که به بیماران کرونا اختصاص دارد، از تخت‌های بیمارستانی زیر نظر دانشگاه‌هاست.
5	فرمانده ستاد مقابله با کرونا در تهران با بیان اینکه پرسیده می‌شود چه زمانی این ویروس ریشه‌کن می‌شود، پاسخ داد: زمان ریشه‌کن‌شدن این ویروس متناسب با مداخلات سخت‌گیرانه تصمیم‌گیران خواهد بود؛ اینکه مداخلات کم، متوسط یا سخت‌گیرانه باشد و سرعت عمل در کنار آن، می‌تواند به ریشه‌کن‌کردن سریع‌تر این بیماری در کشور کمک کند.
6	تاکنون میزان مداخلات در کشور متوسط بوده و نتوانستیم تصمیمات سخت‌گیرانه‌ای بگیریم.
7	برخی دلیل آن را نگرانی‌های اقتصادی و اجتماعی عنوان کردند اما پاسخ آن روشن است؛ هرچه زمان این بیماری در تهران طولانی‌تر شود، وضعیت فعلی که در اقتصاد تأثیر زیادی دارد نیز ادامه‌دار خواهد شد.
8	ولی واقعیت این است که ما هنوز به نقطه اوج این بیماری در تهران نرسیده‌ایم تا سیر نزولی طی کند.
9	رسیدن به پیک و قله بستگی به سخت‌گیری‌های ما دارد؛ هر چقدر این روند ناقص‌تر باشد، متأسفانه بازه زمانی بیماری طولانی‌تر می‌شود.
10	اگر ما دو، سه هفته با سختی و سنگینی محدودیت‌ها را اعمال می‌کردیم، شاید مدت این رخداد کوتاه‌تر می‌شد.
11	زالی با تأکید بر الگوی ابتلا به کرونا در تهران گفت: شیب ابتلا به بیماری کرونا در تهران شاهد تکان‌های سینوسی است؛ یعنی در روزهایی که حضور نامتعارف شهروندان را شاهد هستیم، مانند هفته آخر اسفند ماه بازتاب آن را در اواخر هفته اول فروردین ماه مشاهده کردیم.
12	برگشت مسافران نوروزی نیز همچنان ادامه دارد و ما شاهد شرایط سخت‌تر پس از چند روز خواهیم بود.
13	بر همین اساس پیش‌بینی این است که هفته آینده با افزایش مبتلایان کرونا در تهران که در ایام نوروز به مسافرت رفتند، مواجه خواهیم بود.
14	همچنین سه روز اخیر که شهر تهران شاهد افزایش جمعیت و تراکم و ترافیک بوده نیز، پنج تا ۹ روز آینده بازتاب‌های خود را در میزان مبتلایان نشان خواهد داد.
15	فرمانده ستاد مقابله با کرونا در تهران اضافه کرد: بیشتر ترددها به دلیل اجبار و اضطرار و توسط اقشار فرودستی است که نگران کسب‌وکارهای خود هستند، افرادی که نگران چک برگشتی، مشکل اجاره‌بها و غیره.
16	هستند که باید بسته راهبردی برای این افراد پیش‌بینی شود.
17	در تهران نهادهای حمایتی اقدامات خوبی انجام داده‌اند اما نیازمند یک برنامه جامع راهبردی برای اقشار فرودست و آسیب‌پذیر هستیم.
18	همچنین مسئله حضور معتادان متجاهر در سطح شهر نیز واجد اهمیت است و این افراد ناقلان فعال هستند و می‌تواند حضورشان در سطح شهر آثار بدی در اذهان مردم تهران داشته باشد.
19	باید مدیریت شهری فعالیت‌های قابل توجهی در این حوزه از جمله فعالیت گرمخانه‌ها و سامان‌سراها در این مدت داشته باشد اما باید یک برنامه جامع راهبردی با کمک و مشورت شورای شهر برای وضعیت پیچیده فعلی تهیه و به دولت پیشنهاد شود.
20	زالی تأکید کرد: تصمیمات شتابزده و عجولانه آثار زیان‌بار اقتصادی را طولانی‌تر خواهد کرد و باید بدانیم که تهران برای مقابله با کرونا باید الگوی متفاوت‌تری را دنبال کند.
21	در بخش‌های دیگری از این جلسه اعضای شورا برای چندمین بار درباره وضعیت حمل‌ونقل عمومی به عنوان یکی از مراکز اصلی احتمالی ابتلا به کرونا تذکر دادند.
22	به عنوان نمونه، زهرا نژادبهرام، عضو هیئت رئیسه شورای اسلامی شهر تهران این سؤال را مطرح کرد که هنوز نمی‌دانیم چرا قرنطینه اجرائی نشد؟ چرا طرح پیشنهادی ما برای تعطیلی مترو را قبول نکردید؟ شهرداری اتوبوس‌ها را کم کرد اما با جمعیت زیادی از مردمی که مجبور بودند بیرون از خانه باشند، مواجه شدیم!
23	پس تهمیدات ستاد کرونا چه می‌شود؟محسن هاشمی، رئیس شورای شهر تهران هم با اشاره به دوگانگی در صحبت‌ها و اقدامات مسئولان ارشد کشور و تصمیم‌گیران در شرایط کرونایی، در واکنش به اهمیت تعطیلی مترو و اتوبوس گفت: حالا که قرار است دوسوم کارمندان و غیره.
24	سر کار بروند نمی‌توانند که با حمل‌ونقل شخصی این کار را انجام دهند و ما مجبور به فعالیت کامل خواهیم بود.
25	از یک سو وزارت بهداشت و درمان تقاضای اعمال سختگیری‌های بیشتر را دارد و معتقد است که نباید به این سبک عمل شود اما از سوی دیگر بخش اقتصادی کشور نیز تصمیماتی اتخاذ می‌کند که باعث می‌شود مردم خود به خود احساس کنند قدرت ویروس کرونا خیلی هم زیاد نیست.
26	هاشمی با اشاره به همین شرایط در اظهارات فرمانده ستاد مبارزه با کرونا در تهران گفت: این حس در میان صحبت‌های آقای زالی وجود داشت و شاهد لوث‌شدن موضوع هستیم و تصمیمات درست و روشن برای مردم تبیین نمی‌شود.
27	او افزود: وقتی می‌گویند قرار است دوسوم کارمندان سر کار بیایند، درباره چگونگی آن هم صحبت کنند؛ به نظر می‌رسد بحث‌هایی همچون فاصله‌گذاری اجتماعی و غیره.
28	فراتر از مترو است چراکه درست نیست این دوسوم با خودروی شخصی سر کار بروند.
29	او با اشاره به تدوین شیوه‌نامه فاصله‌گذاری در مترو و اتوبوس و تاکسی هم با انتقاد تصریح کرد: زمانی این کارها معنی دارد که تعداد مسافران کم باشد، اما اگر مسافر زیاد شود، شیوه‌نامه مؤثر نیست.
30	مثلا اگر قرار باشد فاصله یک یا دو متر حفظ شود، این حتی در تاکسی هم جواب نمی‌دهد چه برسد به مترو!حسن رسولی، خزانه‌دار شورا نیز پس از گزارش فرمانده ستاد مبارزه با بیماری کرونا در تهران با بیان اینکه انسجام و هماهنگی در ستاد ملی مبارزه با شیوع کرونا نیست، گفت: به نظر می‌رسد صدای غیرواحدی از مدیریت بحران به گوش می‌رسد.
31	وی در این راستا به اظهارات دو نفر از مقامات ارشد کشور اشاره کرد که یکی گفت از شنبه کار تمام است و به شرایط عادی برمی‌گردیم و دیگری هم گفت که از پس‌فردا خلوت‌سازی می‌کنیم اما مردم اثرات هیچ کدام از این دو تصمیم را ندیدند.
32	رسولی با بیان اینکه شهرداری تهران از نظر مالی نفس‌های آخر را می‌کشد، خاطرنشان کرد: با توجه به کاهش شدید منابع درآمدی اگر توزیع بخشی مدنظر روحانی و وزیر بهداشت در منابع مالی ادامه داشته باشد، با کمال تأسف باید اعلام کنم در روزهای آینده مجبور هستیم به دلیل اینکه جیب‌هایمان در شهرداری خالی است این خدمات را قطع کنیم و آن را ادامه ندهیم.
33	خزانه‌دار شورا زالی را خطاب قرار داد و گفت: تقاضا داریم هوای شهرداری را داشته باشید و در توزیع منابع حاکمیتی و فرابخشی به شهرداری هم توجه کنید.
34	گفتنی است در این جلسه شورا تصمیم گرفت تا جلسات یک هفته در میان سه‌شنبه‌های خود را به صورت آنلاین برگزار کند تا از دفعات حضور کاسته شود.
35	بهاره آروین، عضو هیئت رئیسه شورا پس از تصویب دوفوریت این طرح با اشاره به جزئیات آن گفت: بر اساس این طرح تا پایان بحران کرونا که حداقل خرداد ماه تعیین شده است، جلسات روزهای یکشنبه شورا در صحن و به صورت علنی برگزار می‌شود اما جلسات روزهای سه‌شنبه به صورت ویدئوکنفرانس خواهد بود.
36	حجت نظری مخالف این طرح بود و گفت: آیین‌نامه شورا که توسط هیئت وزیران مصوب می‌شود، صراحت دارد که جلسات شورا باید حتما در صحن علنی برگزار شود و برگزاری جلسات در جایی به غیر از شورای شهر خلاف قانون است و به نظر می‌رسد هیئت تطبیق فرمانداری حتما باید این موضوع را رد کند.
37	محمود میرلوحی اما در موافقت با این طرح گفت: بر اساس قانون، شورای شهر ماهانه حداقل باید دو جلسه برگزار کند اما خودمان تصمیم گرفتیم که ماهانه شش جلسه علنی داشته باشیم و ما در حال حاضر می‌خواهیم در مورد جلسات مازادمان تصمیم‌گیری کنیم.
38	نهایتا محسن هاشمی به شوخی به اعضا گفت: می‌دانید که در صورت بروز استرس و اعصاب‌خردکنی ویروس کرونا بیشتر در بین افراد شیوع پیدا می‌کند و از شما می‌خواهم که با این بحث‌ها و به‌هم‌زدن اعصاب یکدیگر فضا را برای کرونا باز نکنید و جلسات را نرم و با حوصله پیش ببریم و در ادامه هم این طرح دوفوریتی به تصویب رسید.
