tabnak_data###دایی، و قلعه‌نویی جزو گزینه‌های سرمربی تیم ملی###https://www.tabnak.ir/fa/news/953352/دایی-و-قلعه‌نویی-جزو-گزینه‌های-سرمربی-تیم-ملی###['صفحه نخست', 'ورزشی']###2020-01-21 09:17:00###۹۵۳۳۵۲###['فدراسیون فوتبال', 'بهاروند', 'تیم ملی فوتبال', 'سرمربی تیم ملی', 'گزینه', 'علی دایی', 'قلعه نویی']
1
1	سرپرست فدراسیون فوتبال با بیان این‌که علی دایی، امیر قلعه‌نویی و یک مربی خارجی گزینه‌های احتمالی هدایت تیم ملی هستند، از انتخاب سرمربی تا چهار، پنج روز دیگر خبر داد.
2	به گزارش «تابناک» به نقل از ایسنا، حیدر بهاروند، درباره سلب میزبانی ایران در لیگ قهرمانان آسیا از سوی AFC گفت: این موضوع کاملا سیاسی است و آن‌ها با یک سناریو خواستار محرومیت ما هستند.
3	آن‌ها در حالی مسائلی مانند امنیت پروازی را مطرح کردند که این موضوع ربطی به کنفدراسیون فوتبال آسیا ندارد و سازمان هواپیمایی جهانی باید آن را تایید کند که تاکنون هیچ حرفی درباره این موضوع مطرح نکرده است.
4	وی ادامه داد: از نخستین لحظه‌ای که این موضوع مطرح شده، هر چهار تیم ما به‌طور متحد اعلام کردند حاضر نیستند یک بازی را هم در خارج از ایران میزبانی کنند و کشور خودمان را ناامن نشان دهند.
5	سرپرست فدراسیون فوتبال همچنین درباره احتمال محرومیت تیم ملی در انتخابی جام جهانی نیز گفت: مسابقات مقدماتی جام جهانی مربوط به فیفا است و ربطی به AFC ندارد که بخواهد با چنین مسائلی ما را محروم کند.
6	بهاروند درباره انتخاب سرمربی تیم ملی نیز گفت: ان‌شاءالله در چهار و پنج روز آینده سرمربی معرفی می‌شود.
7	چیزی که می‌گویم واقعیت دارد.
8	وی درباره این‌که بجز علی دایی و قلعه‌نویی آیا مربی خارجی هم گزینه هدایت تیم ملی است؟، اظهار کرد: به هر حال ما بهترین گزینه را انتخاب خواهیم کرد.
9	هم مربیان خارجی و هم داخلی را مدنظر داریم.
10	در میان مربیان داخلی آقایان قلعه‌نویی و دایی گزینه ما هستند و یک مربی خارجی را که هم در نظر داریم.
11	او همچنین احتمال انتخاب یک مربی ایتالیایی را نیز رد کرد و گفت: مربی خارجی برخلاف پیش‌بینی‌ها از این کشور نیست.
