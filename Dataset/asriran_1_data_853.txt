asriran_1_data###عربستان خواستار برگزاری نشست فوق‌العاده اوپک پلاس شد###https://www.asriran.com/fa/news/721734/عربستان-خواستار-برگزاری-نشست-فوق‌العاده-اوپک-پلاس-شد###['بین الملل']###2020-04-03 12:41:00###۷۲۱۷۳۴###['عربستان', 'نفت', 'اوپک']
3
1	عربستان سعودی خواستار برگزاری نشست فوق العاده تولیدکنندگان اوپک و غیراوپک شامل روسیه برای متوازن کردن بازارهای نفت شد.
2	به گزارش ایسنا، عربستان سعودی در پی فشار فزاینده دونالد ترامپ، رییس جمهور آمریکا برای اعلام آتش بس در جنگ قیمت که باعث ریزش بی سابقه قیمتهای نفت شده و هزینه تولیدکنندگان نفت شیل آمریکا را بالاتر برده است، روز پنجشنبه خواستار برگزاری نشست فوق العاده اوپک و متحدانش شد.
3	طبق اعلام رسانه دولتی عربستان سعودی، این کشور خواستار دستیابی به توافق منصفانه ای برای تثبیت بازارهای نفت است.
4	ترامپ در توییتر اعلام کرد که با محمد بن سلمان، ولیعهد عربستان سعودی صحبت کرده و امیدوار است که ریاض و مسکو روی توافق برای کاهش تولید نفت همکاری کنند.
5	رییس جمهور آمریکا در حساب توییتری خود نوشت: با دوستم محمد بن سلمان صحبت کردم که تازه با رییس جمهور روسیه صحبت کرده بود و انتظار دارم و امیدوارم که آنها تولیدشان را حدود ۱۰ میلیون بشکه و شاید هم به میزان قابل توجهی بیشتر کاهش دهند و اگر چنین اتفاقی روی دهد، برای صنعت نفت و گاز عالی خواهد بود.
6	در این بین خبرگزاری ریانوستی به نقل از سخنگوی کرملین، گفت و گوی پوتین و بن سلمان را تکذیب کرد.
7	قیمت نفت برنت در پی انتشار این خبر بیش از ۴۰ درصد افزایش یافت و به ۳۶ دلار و ۲۹ سنت در هر بشکه رسید اما اندکی بعد به پایین ۳۰ دلار عقب نشینی کرد.
8	شاخص وست تگزاس اینترمدیت آمریکا بیش از ۳۰ درصد جهش یافت و به ۲۷ دلار و ۳۹ سنت در هر بشکه رسید اما نهایتا به پایین ۲۵ دلار برگشت.
9	بر اساس گزارش شبکه الجزیره، در حالی که بازارها به این خبر واکنش مثبتی نشان دادند اما تحلیلگران نسبت به احتمال واقعی بودن چنین توافقی بدبین بودند و بر این باور بودند که حذف ۱۰ تا ۱۵ میلیون بشکه نفت از بازار اقدامی فراتر از توافق اوپک خواهد بود.
10	قیمت نفت از ابتدای سال که تقاضا تحت تاثیر شیوع ویروس کرونا به شدت افت کرد و شوک بخش عرضه با اقدام عربستان سعودی در به راه انداختن جنگ قیمت نفت و سهم بازار پس از انحلال توافق اوپک پلاس همراه شد، حدود ۷۰ درصد سقوط کرد.
11	اگرچه عربستان سعودی و روسیه در جنگ قیمت از نظر مالی آسیب می بینند اما تولیدکنندگان نفت شیل آمریکا که هزینه های تولید بالاتری دارند در آستانه فروپاشی قرار گرفته اند.
12	بر اساس گزارش رویترز، ترامپ گفت که عربستان سعودی و روسیه می توانند تولیدشان را ۱۰ تا ۱۵ میلیون بشکه در روز کاهش دهند که معادل ۱۰ تا ۱۵ درصد عرضه جهانی نفت خواهد بود و چنین میزان کاهش تولیدی مستلزم مشارکت کشورهای خارج از گروه اوپک پلاس است.
13	یک مقام دولتی بلندپایه آمریکا اظهار کرد که ترامپ رسما از شرکتهای نفت آمریکایی برای مشارکت در کاهش تولید درخواست نخواهد کرد.
14	چنین اقدامی برخلاف مقررات ضدانحصارطلبی آمریکا است.
15	الکساندر نواک، وزیر انرژی روسیه روز پنج شنبه اعلام کرد که مسکو دیگر قصد ندارد تولید نفت خود را افزایش دهد و آماده است با کشورهای عضو اوپک و سایر تولیدکنندگان برای تثبیت بازار همکاری کند.
16	عراق روز پنج شنبه پس از پیشنهاد عربستان سعودی، از برگزاری نشست فوق العاده اوپک پلاس به منظور احیای توازن بازار نفت و توقف ریزش قیمتها حمایت کرد.
17	هنوز مشخص نیست دیدار فوق العاده اوپک که از سوی عربستان سعودی پیشنهاد شده است، چه زمانی برگزار خواهد شد.
