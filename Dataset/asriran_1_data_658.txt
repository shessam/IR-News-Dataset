asriran_1_data###پیام میلیچ به استقلالی‌ها: همسرم اجازه بدهد، بعد از کرونا برمی‌گردم###https://www.asriran.com/fa/news/718036/پیام-میلیچ-به-استقلالی‌ها-همسرم-اجازه-بدهد-بعد-از-کرونا-برمی‌گردم###['ورزشی']###2020-03-10 11:01:00###۷۱۸۰۳۶###['استقلال', 'میلیچ']
9
1	هروویه میلیچ بامداد شنبه در حالی تهران را ترک کرد که منابع آگاه می‌گویند زمان بازگشت این مدافع به تصمیم همسرش بستگی دارد.
2	به گزارش خبرورزشی، هروویه میلیچ که روحیه حساسی دارد، پس از بحث سقوط هواپیما تا هفته‌ها می‌ترسید به ایران برگردد و زمانی که باشگاه استقلال درصدد شکایت از نافرمانی و عدم رعایت تعهد به قراردادش بود، رضایت داد و در تمرینات تیمش شرکت کرد.
3	بعد از ورود ویروس کرونا به کشور، میلیچ آشکارا ابراز نگرانی می‌کرد و می‌گفت دنبال فسخ قرارداد است.
4	او حتی به رسانه‌های کرواسی هم اطلاع داد تصمیم نهایی‌اش را گرفته و در تابستان ۹۹ قراردادش را با استقلال فسخ خواهد کرد در حالی که با این باشگاه تا تابستان ۱۴۰۰ قرارداد دارد.
5	وقتی مجیدی تمرینات استقلال را موقتاً برای ۱۰ روز تعطیل کرد، میلیچ به دنبال خروج از ایران بود.
6	وقتی به او گفتند باشگاه با سفرش موافقت نمی‌کند، پیغام فرستاده بود به سفارت کشورش می‌رود و با دریافت کارت تردد موقت، ایران را ترک می‌کند!
7	(زمانی که شخص در کشوری دیگر پاسپورتش را گم می‌کند، سفارت کشورش به او برگ تردد موقت می‌دهد تا به کشور خود بازگردد و برای دریافت گذرنامه المثنی اقدام کند).
8	میلیچ به دوستانش گفته اگر همسرش به او اجازه بازگشت به تهران ندهد، در کرواسی می‌ماند، چون نمی‌خواهد در زندگی شخصی‌اش به مشکل بخورد، آن هم در شرایطی که تازه پدر شده است و عواقب آن را هم می‌پذیرد و جریمه‌اش را می‌پردازد.
9	فرهاد مجیدی هم که نمی‌خواست باعث ناراحتی میلیچ شود، از باشگاه خواست پاسپورتش را در اختیارش بگذارند تا هفته آینده در فضایی دوستانه با او درخصوص تصمیمش صحبت شود؛ چون فرهاد بر این باور است که اگر دل بازیکن با تیمش نباشد، به مجموعه آسیب می‌رسد.
