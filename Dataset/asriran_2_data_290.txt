asriran_2_data###اوج گیری اعتراض‌ها در عراق / 9 کشته###https://www.asriran.com/fa/news/702191/اوج-گیری-اعتراض‌ها-در-عراق-9-کشته###['بین الملل']###2019-12-07 13:19:00###۷۰۲۱۹۱###['بغداد', 'عراق']
4
1	اعتراض‌ها در عراق پس از چند روز آرامش بار دیگر اوج گرفت و طبق نوشته خبرگزاری فرانسه دست‌کم ۹ معترض شامگاه جمعه شش دسامبر (۱۵ آذر) در نزدیکی میدان تحریر بغداد کشته و ده‌ها نفر دیگر زخمی شدند.
2	به گزارش یورونیوز، خبرگزاری رویترز شمار معترضان کشته شده در این روز را ۱۴ نفر اعلام کرده است.
3	طبق نوشته رسانه‌های محلی و بین‌المللی، احتمال افزایش تعداد کشته‌ها وجود دارد زیرا طبق گفته شاهدان عینی، اعتراض‌ها همچنان در مرکز بغداد ادامه دارد و صدای تیراندازیهای ممتد شنیده می‌شود.
4	این درگیری‌ها در حالی رخ داده است که صبح روز جمعه آیت‌الله سیستانی،‌ مرجع بزرگ شیعیان در عراق اعلام کرد که نخست‌وزیر این کشور باید بدون «دخالت خارجی» انتخاب شود.
5	پارلمان عراق یکشنبه گذشته در نشستی فوق‌العاده با استعفای دولت عادل عبدالمهدی موافقت کرد.
6	با این حال وی تا تعیین جانشین خود در سمت نخست‌وزیری باقی می‌ماند.
7	اعتراض‌های ضد دولتی عراق در اوایل ماه اکتبر گذشته (مهر ماه) در پایتخت و برخی از شهرهای مذهبی شیعه‌نشین آغاز شد که بزرگترین تظاهرات از زمان سقوط صدام حسین در سال ۲۰۰۳ میلادی محسوب می‌شود.
8	طبق آمار برخی از خبرگزاری‌های بین‌المللی تاکنون بیش از ۴۴۰ نفر در جریان درگیری‌های معترضان با نیروهای امنیتی کشته شده‌اند.
9	تعداد زخمی‌ها در این مدت نیز ۲۰ هزار نفر ذکر شده است.
