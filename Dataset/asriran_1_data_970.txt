asriran_1_data###وزارت بهداشت: قطعا با اجرای مجدد طرح ترافیک مخالفیم###https://www.asriran.com/fa/news/729712/وزارت-بهداشت-قطعا-با-اجرای-مجدد-طرح-ترافیک-مخالفیم###['اجتماعی ']###2020-05-21 15:23:00###۷۲۹۷۱۲###['طرح ترافیک', 'کرونا', 'حمل و نقل عمومی']
3@@@4
1	رییس مرکز روابط عمومی و اطلاع رسانی وزارت بهداشت گفت: نظر وزارت بهداشت به صراحت این است که فعلا تا اطلاع ثانونی چیزی به نام طرح ترافیک در هیچ کدام از شهرهای بزرگ منطقی نیست و قطعا با آن مخالفیم و این موضوع کمکی به پیشگیری از انتقال کرونا نمی‌کند.
2	کیانوش جهانپور روز پنجشنبه در نشست خبری ویدیو کنفرانس که از وزارت بهداشت برگزار شد در پاسخ به سوال خبرنگار سلامت ایرنا درباره اصرار شهرداری تهران در مورد اجرای مجدد طرح ترافیک افزود: نمی‌دانیم منطق برقراری مجدد ترافیک چیست.
3	کشور در وضعیت عادی نیست و تهران وضعیت فراز و نشیب در هفته‌های اخیر داشته و نمی‌توانیم بگوییم حتی وضعیت سفید دارد.
4	اولویت ما رعایت فاصله گذاری اجتماعی و فیزیکی است و آلودگی هوا نیست.
5	وی ادامه داد: سوق دادن مردم به سمت ناوگان حمل و نقل عمومی می‌تواند مشکلاتی در شهر تهران ایجاد کند.
6	بنابراین نظر وزارت بهداشت در مورد اجرای مجدد طرح ترافیک مشخص و صریح است و با آن مخالفیم.
7	جهانپور در پاسخ به سوال دیگر خبرنگار سلامت ایرنا درباره تعداد شهدای سلامت گفت: کمیته ویژه‌ای موضوع شهدای سلامت را بررسی می‌کند و معیارهایی در این زمینه وجود دارد.
8	صرف پزشک یا پرستار بودن ممکن است با همه معیارها منطبق نباشد.
9	این‌که افراد درگیر کرونا باشند و در بسیج ملی حضور داشته باشند یکی از ملاک‌هاست.
10	برخی از همکاران که بر اساس این بیماری فوت کردند ممکن است درگیر امر درمان نبودند.
11	آنچه رییس سازمان نظام پزشکی از شهدای سلامت مشخص کرده تاکنون ۱۰۷ نفر شامل کلیه پزشکان و پرستاران و بهورزان و داروسازان و بهیاران و کارکنان و خدمه بیمارستان‌ها هستند.
12	وی ادامه داد: بر اساس گزارش سازمان نظام پزشکی موارد مبتلا هم حدود ۷۹۰ نفر هستند که در همه رده‌ها و مشاغل هستند.
13	سخنگوی ستاد ملی مقابله با کرونا وزارت بهداشت در پاسخ به سوال دیگر خبرنگار سلامت ایرنا درباره ادامه فعالیت سامانه ۴۰۳۰ بیان کرد: فعلا سامانه ۴۰۳۰ در مرحله دوم غربالگری کرونا به کار خود ادامه می‌دهد.
14	البته تلاش ما این است که مردم را به سمت ثبت نام و خوداظهاری مجدد در سامانه salamat.
15	gov.
16	ir‌ ببریم.
17	سامانه ۱۶۶۶ بیمه سلامت هم همچنان به کار خود ادامه می‌دهد.
18	تا زمانی که بار تماس‌ها به حدی کاهش پیدا کند که بتوانیم به سامانه ۱۹۰ برگردیم و تعداد افراد نیازمند به مشاوره به حد عادی قبل از اسفند ماه برسد.
19	در مورد ادامه همکاری ۴۰۳۰ هم می‌تواند بعدتر صحبت کرد.
20	تا زمانی که تعداد تماس‌ها بیش از وضعیت عادی است، ۴۰۳۰ به کار خود ادامه می‌دهد.
21	جهانپور گفت: حدود دو ماه پیش اگر می‌خواستیم آمار بستری و سرپایی را به تفکیک اعلام کنیم، روزهای اول اسفند موارد ارجاعی صد در صد از بیمارستان‌ها بود و بعد ۹۵ درصد.
22	در حال حاضر ۱۵ درصد موارد ارجاعی از بیمارستان‌هاست و کمترین درصد و عدد بستری را در دو ماه گذشته شاهد هستیم.
23	در موارد سرپایی نکته‌ای که در هفته‌های اخیر در استان‌های مختلف پیگری می‌شود، رهگیری موارد تماس نزدیک و مجاوران با افراد مبتلاست و هر روز بهتر از گذشته این اقدام انجام می‌شود.
24	ممکن است موارد مثبت در ظاهر بالاتر از روزهای گذشته باشد، اما در عمل موارد بستری به شدت در حال کاهش است و امیدواریم با همین شیب در روزهای آتی ادامه داشته باشد.
25	وی ادامه داد: موارد فوت هم نسبت به روزهای پیک، تقریبا یک سوم شده است.
26	افرادی که فوت می‌کنند اغلب کسانی هستند که بین ۳ تا ۵ هفته در آی سی یو تحت مراقبت بودند.
27	جهانپور در پاسخ به سوالی درباره عبور از مرحله مدیریت کرونا گفت: چند هفته است که در مرحله مدیریت بیماری ناشی از ویروس کرونا هستیم.
28	در استان خوزستان بین ۷ تا ۱۰ روز اخیر وضعیت مدیریت شده بیماری نداریم، اما با گذر از این مرحله با توجه به این‌که در استان‌های مختلف شاهد کاهش موارد فوت و ابتلا و بستری هستیم، مرحله مدیریت شده بیماری در اغلب استان‌ها حفظ شده است.
29	در اغلب استان‌ها در آستانه کنترل بیماری هستیم، اما نمی‌توانیم با توجه به فراز و نشیب‌ها در برخی استان‌ها، این واژه را درباره همه کشور به کار ببریم.
30	وی ادامه داد: در حال حاضر در آستانه کنترل هستیم و به سمت مهار بیماری حرکت می‌کنیم.
31	اگر چند استان با ثبات دیگر اضافه شده و خوزستان هم از بحران خارج شود در آستانه کنترل خواهیم بود.
32	جهانپور در پاسخ به سوالی درباره پرستاران با قرارداد ۸۹ روزه بیان کرد: قرار شد پرستارانی که اشتغال نداشتند و در اسفند ماه خواستند به کادر درمان اضافه شوند، قرارداد ۸۹ روزه منعقد کنند.
33	وزارت بهداشت تصمیم گرفت که برای هرگونه استخدام که در آینده انجام می‌شود، این افراد در اولویت استخدامی باشند.
34	این موضوع همچنان به قوت خود باقی است و هرگونه مجوز استخدامی جدید صادر شود، اولویت با افرادی است که در بسیج ملی مقابله با کرونا همکاری داشتند.
35	وی افزود: این‌که قرارداد ۸۹ روزه تمدید شود در حدود اختیار وزارت بهداشت نیست و نیازمند مجوز است.
36	هر لحظه که مجوزها برای استخدام صادر شود، اولویت قطعا با این افراد است.
37	این قرارداد برای انجام کار در ۸۹ روز و سپس پایان قرارداد است و هیچ کدام از طرفین ملزم به تمدید نیستند، مگر این‌که شرایط فراهم شود.
38	رییس مرکز روابط عمومی وزارت بهداشت در پاسخ به سوالی درباره عدم ابتلای مجدد بهبود یافتگان کرونا اظهار کرد: این‌که هر فرد بهبود یافته به کرونا مبتلا نمی‌شود را نمی‌توان به طور قطعی اعلام کرد.
39	اکثر افرادی که به این ویروس مبتلا می‌شوند، اگر آنتی بادی آنها از سطح قابل قبولی بیشتر باشد، به طور موقتی ابتلای مجدد نخواهند داشت.
40	این‌که عدم ابتلا چند سال یا ماه خواهد بود، مشخص نیست.
41	اکثر افراد حداقل تا چند ماه آینده مبتلا نمی‌شوند و این ممکن است شامل همه نباشد.
42	سخنگوی ستاد مقابله با کرونا وزارت بهداشت در پاسخ به سوالی درباره زمان بازگشایی صحن‌ها و اماکن متبرکه گفت: بعد از عید فطر، بقاع متبرکه در حد صحن بازگشایی می‌شوند و افراد به صورت عبوری در صحن حاضر می‌شوند.
43	فعلا رواق‌ها تا اطلاع ثانوی بازگشایی نمی‌شود.
44	این موضوع به این بستگی دارد که بعد از ۱۷ خرداد بررسی بیشتری داشته باشیم.
45	وی در پاسخ به سوالی درباره ماجرای اخراج یک پزشک از هواپیما که در هفته‌های گذشته اتفاق افتاده بود بیان کرد: هنوز وزارت راه در این زمینه موردی را به ما اعلام نکرده است.
46	آنچه پیگیری کردیم این است که اقدام بسیار غیرحرفه‌ای بوده و رفتارهای بعد از آن هم غیرحرفه‌ای بود و جدیدالتاسیس بودن باعث تاثیر در این رفتارها شده است.
47	در ایران هم با وجود شرکت‌های قدرتمند در هواپیمایی، این رفتار دیده نمی‌شود.
48	این رفتار غیرحرفه‌ای را در واکنش‌های دیگر این شرکت هم دیده‌ایم و گزارش را به وزیر بهداشت ارائه می‌کنیم.
49	رفتارهای بعدی هم دست کمی از برخورد اولیه نداشت و این گونه رفتار با مردم درست نیست و شرکت‌های جدید باید دوره‌هایی ببینند تا ارکان درگیر با موضوع بتوانند رفتار مناسبی با مردم داشته باشند.
50	حتی در مورد رفتار رسانه‌ای هم نیازمند آموزش هستند.
