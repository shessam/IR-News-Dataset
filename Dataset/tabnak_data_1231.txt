tabnak_data###واکنش‌های داخلی به حمله آمریکا؛ از درخواست برای اخراج آمریکایی‌ها تا شکایت در محاکم بین‌المللی###https://www.tabnak.ir/fa/news/965555/واکنش‌های-داخلی-به-حمله-آمریکا-از-درخواست-برای-اخراج-آمریکایی‌ها-تا-شکایت-در-محاکم-بین‌المللی###[]###2020-03-13 16:27:00###۹۶۵۵۵۵###['آمریکا', 'عراق', 'حملات هوایی']
1
1	رهبر جریان حکمت ملی عراق و شماری از نمایندگان پارلمان و جریان‌های سیاسی عراق حمله تجاوزکارانه آمریکا به پایگاه‌های حشد شعبی و ارتش را محکوم کردند.
2	به گزارش ایسنا، به نقل از سومریه نیوز، عمار حکیم، رهبر جریان حکمت اسلامی عراق با محکوم کردن حمله آمریکا به مقر نیروهای حشد شعبی در پیامی توئیتری نوشت: تکرار اختلالات امنیتی و آخرین مورد آن حمله هواپیماهای ناشناس به مقر نیروهای الحشد الشعبی در مرز سوریه و همچنین حمله موشکی به پایگاه نظامی التاجی نشان‌دهنده شکنندگی وضعیت امنیتی است و تصویری منفی و نامتناسب از عراق و توانایی دولتش در کنترل فضای امنیتی دربرابر افکار عمومی جهان ایجاد می‌کند و عراق را دربرابر تعهدات بین‌المللی و امنیتی‌اش به تنگنا می‌اندازد.
3	وی در ادامه این پیام آورده است: از دولت عراق می‌خواهیم که برای جلوگیری از بازگشت به وضعیت نابه‌سامانی به اقدامات فوری و واقع‌بینانه دست زند و همزمان این اقدامات را به‌شدت محکوم و تأکید می‌کنیم که حاکمیت ارضی عراق و احترام به تعهدات عراق دربرابر جامعه بین‌المللی مسئولیتی همگانی است که هیچ استثنایی نمی‌پذیرد.
4	نعیم العبودی، عضو فراکسیون الصادقون در پارلمان عراق در صفحه توئیترش نوشت: آمریکا توانست بی گناهان را کشته و زیرساخت‌های کشورمان را تخریب کند، اما به مدت طولانی هرگز نخواهد توانست در این سرزمین باقی بماند و جز ننگ و عار دستاورد دیگری نخواهد داشت.
5	در همین حال عدنان الاسدی، عضو کمیسیون امنیت و دفاع در پارلمان عراق ضمن محکوم کردن حملات شب گذشته آمریکا به مقرهای الحشد الشعبی و فرودگاه کربلا، خواستار اخراج نظامیان تروریست آمریکا از این کشور شد.
6	شیخ خالد الملا، رئیس جماعت علمای عراق نیز در واکنش به حملات شب گذشته امریکایی ها به ممواضع حشد شعبی در تویتر خود نوشت: حمله هوایی امریکا به مقرهای حشد شعبی و ارتش، تجاوز آشکار و اقدام علیه وحدت ملی عراق است.
7	هدف از این اقدام بازگرداندن دوباره تروریست های داعشی و ضربه زدن به امنیت بغداد و استان های دیگر عراق است.
8	همچنین گردان های سیدالشهدا ضمن محکوم کردن این حمله آمریکا را به پاسخ کوبنده تهدید کرد.
9	همچنین رئیس جمهور عراق این حمله ر نقض حاکمیت ملی کشورش دانست.
10	علاوه بر این به دنبال انتشار اخباری از همدستی انگلیس در حمله مذکور وزارت خارجه عراق سفرای انگلیس و آمریکا را برای ارائه توضیح در این باره احضار کرد.
11	مقتدی صدر، رهبر جریان صدر عراق نیز خواهان خویشتن‌داری شد.
12	وی بر لزوم دور نگه داشتن عراق از تنش‌ها و نزاع‌ها تأکید کرد و گفت: ما خواهان صلح با اشغالگران نیستیم اما شرایط مردم عراق را درنظر می‌گیریم.
13	آستان مقدس حسینی امروز (جمعه) در بیانیه‌ای اعلام کرد، در حمله آمریکا به فرودگاه بین‌المللی کربلا، علاوه بر خسارت به تأسیسات اداری و خدماتی فرودگاه، یک غیرنظامی کشته و برخی از کارگران مشغول در ساخت فرودگاه زخمی شدند.
14	در این بیانیه آمده است، بامداد روز جمعه تأسیسات فرودگاه بین‌المللی کربلا مورد حملات موشکی جنگنده‌های آمریکا قرار گرفت و در اثر آن یک غیرنظامی کشته و برخی از کارگران مشغول در ساخت فرودگاه زخمی شدند.
15	در ادامه این بیانیه آمده است، این فرودگاه کاملاً غیرنظامی است و آستان مقدس حسینی با همکاری چندین شرکت عراقی و کادرهای کاملاً غیرنظامی بر ساخت آن نظارت دارد.
