roozno_data###روحانی:اجرای مدل قرنطینه چینی در ووهان، در ایران و هیچ کشور دیگری امکان پذیر نبود/این شرایط سخت جهانی بهترین فرصت تاریخی برای آمریکایی‌ها بود که از مسیر غلط خودشان برگردند###http://roozno.com//fa/news/420033/روحانیاجرای-مدل-قرنطینه-چینی-در-ووهان-در-ایران-و-هیچ-کشور-دیگری-امکان-پذیر-نبوداین-شرایط-سخت-جهانی-بهترین-فرصت-تاریخی-برای-آمریکایی‌ها-بود-که-از-مسیر-غلط-خودشان-برگردند###[]###2020-04-01 14:32:00###۴۲۰۰۳۳###['روحانی']
1
1	جت الاسلام و المسلمین دکتر حسن روحانی روز چهارشنبه در جلسه هیات دولت، با اشاره به سیر نزولی ابتلا به بیماری کرونا در همه استان های کشور تصریح کرد: با وجود تحریم های سخت، حدود 10 میلیارد دلار نیز برای رفع مشکلات کسب و کارها در نظر گرفتیم که این کمکها به صورت تسهیلات، کمکهای بلاعوض و بسته های معیشتی است.
2	متن کامل سخنان رئیس جمهور به این شرح است:بسم الله الرحمن الرحیممردم همه ساله آخرین روز تعطیلات نوروز را جشن می گرفتند و امسال بخاطر سلامت و صحت خودشان و همچنین هموطنان عزیزشان، ماندن در خانه را برگزیدند و رفتن به طبیعت را به فرصت مناسب آینده گذاشتند.
3	باز هم باید از مردم خوب و عزیزمان سپاسگزاری و تشکر کنیم که هم در مراسم آغاز سال و تعطیلات نوروزی و هم در مراسم پایان تعطیلات نوروزی، همه دستور العمل های بهداشتی را مورد مراعات قرار دادند تا امروز در اکثر قاطع استانها سیر نزولی این بیماری و ویروس خطرناک را مشاهده کنیم.
4	آمار همه استانها را که دیشب می خواندم خوشبختانه دیروز بدون استثنا در همه استانها سیر نزولی بوده است و این برای من بسیار خوشحال کننده بود که مسیری که پزشکان ، متخصصان و مردم ما انتخاب کردند، یک مسیر درستی بوده است.
5	دولت و ستاد ملی کرونا از آغاز امر تصمیمات بسیار خوبی اتخاذ کرد، اولین جلسه‌ای که به ریاست خود من در این روزها تشکیل شد به ششم اسفند ماه مربوط می‌شود که اولین جلسه ستاد ملی کرونا را برگزار کردیم و در همان جلسه برای فاصله اجتماعی تصمیم گرفتیم و از مردم دعوت کردیم به سفرهای نوروزی نروند و استاندارها اعلام کنند که امکاناتی که سال‌های پیش در اختیار مسافرین قرار می‌دادند امسال قادر نیستند آن امکانات را در اختیار آنان قرار دهند.
6	بسیاری از مراکز دیدنی و تفریحی تعطیل اعلام شد.
7	مدارس و دانشگاه‌ها تعطیل شد و این دعوت مسئولین از سوی مردم به خوبی اجابت شد.
8	امروز دیدیم که وزیر راه اعلام کرد مسافرت مردم توسط قطار 94 درصد، اتوبوس 75 درصد و هواپیما 70 درصد کاهش پیدا کرده است و اساساً به طور کلی در همان روزهای اول فروردین هم مسافرت کاهش پیدا کرد.
9	به طور متوسط حدود 80 درصدکاهش سفر نوروزی در روزهای اول فروردین داشتیم.
10	عبور از پیک بیماری هم در اکثر استان‌ها مربوط به روزهای اول فروردین می‌شود.
11	یعنی الان آمار را در استان‌های مختلف نگاه می کنیم، دوم و سوم فروردین از پیک عبور کردند و شرایط نزولی شروع شد و بعد از آن هم تصمیم‌گیری شد برای اماکن مقدسه که تعطیل شوند.
12	با اینکه کار بسیار سختی برای همه ما بود ولی برای صحت و سلامت مردم این تصمیمات اتخاذ شد و وقتی دیدیم که لازم است سختگیری‌های بیشتری انجام شود، در تصمیماتی که در ششم فروردین اتخاذ کردیم کمیته اجتماعی، امنیتی را مأمور کردیم تا این موضوع را مورد بررسی قرار دهد.
13	همان روز تصمیمات لازم اتخاذ و به مردم اعلام شد و مرحله دوم فاصله‌ گذاری اجتماعی را شروع کردیم که مقررات سخت‌تری برای مردم بود اما در عین حال مردم همکاری کردند و ما در مرحله دوم طرح فاصله‌گذاری 30 درصد کاهش مجدد در مسافرت‌ها داشتیم و نظر همه متخصصین و پزشکان ما این است که طرح فاصله‌گذاری اجتماعی هم مرحله اول و هم دوم آن، اقدامات لازم، مفید و ضروری برای کشور بوده است.
14	کشورهای مختلف، شیوه‌های مختلفی در برابر این موضوع اتخاذ کردند.
15	البته از تجربه همه کشورها استفاده کردیم ولی هیچ‌وقت خودمان را اسیر راه و مسیر آنها نکردیم.
16	از همان روزهای اولیه‌ای که این ویروس شروع شد قبل از فروردین در همان ماه اسفند ، بعضی‌ها پیشنهاد می‌کردند قرنطینه چینی را پیاده کنیم.
17	لازم است توضیحی برای مردم بدهم که قرنطینه چینی یعنی چه.
18	قرنطینه چینی معنایش این بود که دستور دادند تمام مغازه ها بسته و تمام ماشین‌ها از حرکت متوقف و تمام درب خانه‌ها بسته شود و هیچ کس حق ندارد از خانه خارج شود و غذای 24 ساعت توسط مأمورین به داخل خانه‌ انداخته می‌شد.
19	این مدل قرنطینه چینی در ووهان بود.
20	این مدل را هیچ کس در دنیا نپسندید و هیچ کس هم اجرا نکرد.
21	در هیچ کشوری اجرا نشد و نمی‌شد که اجرا شود.
22	این مدل مخصوص خودشان بود.
23	با شیوه‌ها و سیاست‌هایی که دارند، شرایط اجتماعی که دارند می‌توانند به مردم بگویند درب خانه‌ها برای 15 الی 20 روز پلمپ.
24	اما اجرای این طرح در ایران و در هیچ کشور دیگری امکان پذیر نیست.
25	بنابراین از آن شیوه هیچ کس تبعیت نکرد و ما هم تبعیت نکردیم.
26	عده‌ای در داخل کشور فشار می‌آوردند به ما که مدل چینی را اجرا کنیم و ما اجرا نکردیم.
27	یک مدلی هم بود که برخی از کشورهای اروپایی روزهای اول شروع و کم کم در این روزها مقداری از آن عقب‌نشینی کردند و آن امنیت جمعی بود.
28	می‌گفتند ما کاری نداریم این ویروس منتشر می‌شود و یک عده مبتلا می‌شوند و یک عده می‌روند بیمارستان، یک عده خوب می‌شوند و بر یک عده‌ای اثر نمی‌کند و عبور می‌کند یک ماه، دو ماه، یک عده مریض می‌شوند، یک عده فوت می‌کنند و از این مرحله عبور می‌کنیم.
29	این هم یک شیوه‌ای بود که ما از این شیوه تبعیت نکردیم آنها مدتی این شیوه را ادامه دادند و خودشان هم در ادامه این شیوه دچار مشکل شدند.
30	اما در عین حال آنچه که متخصصین ما از ابتدا دنبال آن بودند و طرحی که برای ایران طراحی کرده بودند و وزارت بهداشت و درمان مسئولیت این طراحی را به عهده داشت، طبق آن طرح قدم به قدم طرح‌های مختلف را در مراحل مختلف اجرا و پیاده کردیم.
31	البته هر روز که می‌گذرد در این 12 روز اخیر، قدم جدیدتری برداشتیم و کار را یک مقدار سخت‌تر کردیم.
32	چاره‌ای نبوده مردم عزیز ما باید بدانند که تمام این اقدامات بخاطر حفظ صحت و سلامت آنها بوده است و اگر امروز هم برای سفر و حضور آنها در طبیعت مشکلاتی ایجاد شده، باز هم بخاطر سلامت مردم بوده و دلیل دیگری در کار نبوده و بر این مبنا عمل شده است.
33	دیروز یک تصمیمی گرفتیم که شاید این تصمیم هم یک مقداری کارها را سخت‌تر کند و آن این بود که تصمیم گرفتیم هرکس که مبتلا به این ویروس شد الزاماً باید به خود، خانواده و به محل کار او اطلاع داده شود؛ با اینکه ممکن بود با برخی از دستورالعمل‌ها منافات داشته باشد.
34	برخی از اطلاعات، اطلاعات محرمانه بیمار است و نباید جای دیگر اعلام شود اما بخاطر سلامت مردم این تصمیم را دیروز اتخاذ کردیم و ابلاغ شده و اگر کسی تخلف کند مشمول مجازات قانونی می‌شود.
35	این هم بخاطر این بود که بتوانیم از این مراحل به خوبی عبور کنیم و به یک نقطه‌ای برسیم که در آن نقطه مردم بتوانند زندگی کنند و کسب و کارها و فعالیت‌ها و مدارس، به شرایط معمولی برگردد و بتوانیم به فعالیت اقتصادی خودمان برسیم.
36	در اینجا نکته مهمی را می‌خواهم به مردم عزیز کشورمان عرض کنم و آن اینکه در کنار پزشکان، پرستاران، کادر درمانی که از روز اول پای کار بودند و فداکاری، ایثار و جانبازی کردند و مردم عزیز ما را نجات دادند، پیش‌بینی‌های بدبینانه‌ای که روزهای اول اسفند اتخاذ کردیم که همه امکانات نیروهای مسلح پای کار بیاید 4 هزار تخت بیمارستانی آنها پای کار آمد و الحمدالله همه‌اش خالی است.
37	این یکی از جلوه‌های زیبای این کار است.
38	هیچ کشوری به جای شرایط سخت معمولی برای شرایط بسیار سخت، پیش بینی نکرده است.
39	در تهران و شهرهای بزرگ، نیروهای مسلح ما زحمت کشیدند و نقاهتگاه‌های وسیع و بزرگ با هزاران تخت آماده کردند، آنقدر تخت‌ها زیبا آنکارد شده است، البته معمولاً نیروهای مسلح با آن نظم و انضباط‌شان که می‌بینید صندلی و تخت سرجایش است و پتو و ملحفه آنکارد شده است و با همان زیبایی خالی مانده است.
40	یکی از جاهایی که خالی ماندنش قشنگ است همینجاست که تخت‌های ما خالی و بی‌مشتری است.
41	تخت‌های بیمارستانی نیروهای مسلح ما هم خالی مانده است.
42	تخت‌های بیمارستانی خود وزارت بهداشت و درمان هم خالی مانده است.
43	آمار چند روز پیش وزیر این بود که 13 هزار تخت ما خالی است و نه تنها تخت معمولی ما خالی است، تخت ویژه و مراقبت‌های ویژه و آی‌سی‌یوی ما در شهرها هم خالی است.
44	در مجموع 6 هزار و 800 تخت آی سی یو داریم که 4 هزار عدد آن الان مشغول است بقیه تخت‌ها در کشور خالی است.
45	فکر می‌کنم نمونه‌ای که طراحی ما داشت بخاطر اینکه روزهای بحران را زیاد دیدیم و جنگ و همه مسایل را دیدیم، از ابتدا بر مبنای بدبینی شدید تصمیم‌گیری کردیم و بر همان مبناست که می‌بینید قفسه های فروشگاه‌های ما و انبارهای ما پر است.
46	چون بر همان مبنا تصمیم‌گیری کردیم.
47	با اینکه برخی از کشورهای غربی از ما فرصت بیشتری داشتند یعنی وقتی ما مبتلا شدیم آنها 10، 15 روز بعد از ما مبتلا شدند و فرصت بیشتری داشتند ولی هم تخت، هم وسایل تنفسی و هم ونتیلاتور کم آوردند.
48	کارخانه‌هایشان را وادار کردند همه کارها را متوقف و ونتیلاتور تولید کنند.
49	هم مواد غذایی کم آوردند و هم برای تامین ماسک بیمارستان‌ها مشکل دارند.
50	دیروز یک مقام آمریکایی گفته بود که این N95 و ماسک‌هایی که پرستارها و پزشک‌ها می‌زنند، در پایان کار ضدعفونی کنند و باز فردا هم استفاده کنند!
51	مقام سیاسی بود و تخصص زیادی نداشت و می‌گفت تا 20 روز استفاده کنند از یک ماسک چون ماسک نداریم که تولید کنیم.
52	وقتی کشورهای بزرگ صنعتی و پرمدعا در این آزمایش دچار مشکل شدند و ملت ما دچار این مشکل نشد، بخاطر انسجام، مدیریت خوب، کادر پزشکی ماهر، دقیق و پرکار بود و اینها همه دست به دست هم داده و این شرایط خوب را الحمدالله پیش روی ما قرار داده است.
53	در این روزها بخش تولید ما هم برای نیازمندی‌ها چه در بخش بیمارستانی و چه نیازهای مردم تلاش بسیار خوبی را انجام دادند.
54	در همین جلسه دولت، وزیر صمت اعلام کرد که در همین روزها تولید مواد ضدعفونی 8 برابر شده است و البته به این 8 برابر در بخش‌های دولتی، بخش خصوصی هم اضافه می‌شود که چند برابر می‌شود.
55	تولید ماسک در بخش‌های دولتی 4 برابر شده بسیاری از بخش‌های خصوصی هم خودشان ماسک تولید می‌کنند.
56	ماسک مورد نیاز بیمارستانی یعنی N95 به اندازه کافی تولید می‌شود هم در بخش خصوصی و هم بخش دولتی.
57	ونتیلاتور به اندازه کافی در کشور تولید و در اختیار بیمارستان‌ها قرار می‌گیرد و هیچ مشکلی نداریم و همچنین سایر نیازمندی‌ها چه گان و لباس حفاظتی که پرستارها و پزشک‌های ما نیاز دارند و چه کیت تشخیصی برای آزمایشگاه امروز اعلام شد که هم بخش خصوصی و هم دولتی هر چه کیت بخواهند می‌توانند تولید کنند و در اختیار آزمایشگاه‌ها قرار دهند.
58	بنابراین یک کار عظیم و بزرگی در سراسر کشور انجام گرفته.
59	همه دست به دست هم دادیم و این کار را در این حادثه پیش بردیم.
60	چون امروز پایان تعطیلات عید است باید این نکته را تکرار کنم که از همان روزهای اولیه برای رفع مشکلات 10 رسته کاری که کسب و کارهای آنها دچار مشکل شده اند ، تلاش کردیم.
61	اینها یا رسته‌هایی هستند که به سیر و سفر و تفریحات مردم مربوط می شوند، یا مربوط به بخش‌های دیگری از قبیل حمل و نقل و کلیه رسته‌هایی که در این ایام نتوانستند فعالیت کنند مانند رستوران‌ها و هتل‌ها است.
62	در این ایام با سخت‌گیری های اخیر مغازه‌ها هم بسته شد، باز دیروز تصمیم گرفتیم این شرایط سخت را تا 20 فروردین ادامه دهیم، بنابراین برای اینها در حد توان فکر شده است.
63	خدمت مردم عزیز می‌گویم برغم تحریم، سختی و مشکلات، حدود 10 میلیارد دلار برای رفع موانع کسب و کارهایی که دچار مشکل شدند در نظر گرفتیم.
64	بخشی از این حدود 10 میلیارد دلار، به صورت تسهیلات است، بخشی به صورت کمک‌های بلاعوض و بخشی به صورت بسته‌ها است که به خانواده‌ها و اقشاری که دچار مشکل هستند پرداخت می‌شود.
65	در شرایط تحریم، ایران توانسته این مقدار تسهیلات در نظر بگیرد که یک قلم آن 75 هزار میلیارد تومان بود و آنچه که مورد نیاز بوده برای وزارت بهداشت، درمان و خانواده‌هایی که دچار مشکل هستند در نظر گرفته شده و اقدام بسیار خوبی در این زمینه انجام گرفت، مجموعه اینها را کنار هم قرار دهید.
66	از کار صدا و سیما، کار تدریس برای بچه‌ها از طریق فضای مجازی، از تلاش هنرمندان در فضای مجازی برای استراحت و شادی و تنوع مردم، از تمام تولیدگرانی که غذا و نیازمندی‌های مردم و همچنین مواد بهداشتی مورد نیاز و دارو را تأمین می‌کنند و از مجموعه بهداشت و درمان که همه تخت‌ها را برای درمان بیماران آماده و اجرا می‌کنند، کار بسیار عظیم و بزرگی در این کشور انجام گرفته است.
67	فکر می‌کنم ملت بزرگ ما در این روزها پاسخ بسیار قاطعی به همه یاوه‌گویانی داد که ماه‌ها در رسانه‌های خودشان، رسانه‌های بیگانه، ماهواره‌ها و فضای مجازی تبلیغ می‌کردند که ملت ایران خسته شده، عقب‌نشینی کرده و نشاط ندارد و دولت و نظام ایران کارآمدی ندارد.
68	امروز مقایسه کنند ایران را با کشورهای پیشرفته دنیا و ببینند در این آزمایش، شرایط کشور ما چگونه بوده، پاسخ محکمی به دروغگویان همیشگی که هنوز هم این دروغ‌ها را ادامه می‌دهند، داده شد.
69	خودشان در کشوری هستند که دور و برشان، تخت بیمارستانی برای بیمار آنها نیست و خودشان از ترس جرأت نمی‌کنند از آن محل رسانه بیرون بروند و باز هم حرف می‌زنند و باز هم دروغ می‌گویند و نسبت به ایران حرف‌های ناروا می‌گویند.
70	این یک آزمایش بزرگ تاریخی بود، این در تاریخ ایران و تاریخ جهان خواهد ماند که چه اقداماتی از طرف مردم ایران انجام گرفت، مسئولین و فداکاران در خط مقدم، نیروهای مسلح، غیرنیروهای مسلح، ‌صدا و سیما همه به میدان آمدند و تلاش کردند.
71	حتی می‌خواهم از جناح‌های سیاسی تشکر کنم.
72	درست است جناح‌های سیاسی سلیقه‌های مختلف دارند اما به جز یک عدد بسیار معدود و کم، همه حمایت کنند و هم‌زبان و هم‌نوا بودند.
73	نیازمند نشدیم مثل کشور اروپایی که پریروز اطلاعیه داد و از جناح‌های سیاسی خواست چند هفته‌ای سکوت کنند و گفت الان موقع بیماری است سکوت کنید تا ما کار کنیم.
74	ما نیاز به همچون اطلاعیه‌ای پیدا نکردیم.
75	همه مردم ما با بیداری و هوشیاری و همچنین جناح‌های سیاسی کار بسیار بزرگی انجام دادند.
76	نکته آخری که می‌خواهم روی آن تأکید کنم و مردم ما هم توجه دارند.
77	خباثت آمریکایی‌هاست.
78	در این شرایط به هر دلیلی ما را تحریم کردند.
79	تحریم‌شان غلط، ظالمانه و نادرست و غیرقانونی بود.
80	اما هنوز در این شرایط خاص که خودشان هم می‌دانند مسأله کرونا، اختصاص به یک کشور خاص ندارد و جهان تقریباً بهم متصل است، اگر 10 کشور با کرونا مبارزه کنیم یک کشور وسط با کرونا مبارزه نکند، این دو مرتبه پخش می‌کند و دو مرتبه کشورها را آلوده می‌کند، یک کار جهانی است.
81	همه با هم در سطح جهان باید برای مبارزه با این ویروس که حالا همه‌گیر، فراگیر و جهان‌گیر شده است، دست به دست هم دهیم و شرایط امن را برای مردم و کسب و کارها و فعالیت ها انجام دهیم.
82	متأسفانه‌ آمریکایی‌ها در این شرایط حاد و سخت جهانی هم درس عبرت نگرفتند، نفهمیدند چه باید بکنند.
83	الان موقع خوبی بود، الان موقعی بود که از کار غلط‌شان عذرخواهی کنند.
84	موضوع، موضوع انسانی بود هیچ کس آنها را ملامت نمی‌کرد که شما عقب‌نشینی کردید بهترین فرصت تاریخی برای آمریکایی‌ها بود که از مسیر غلط خودشان برگردند و یکبار هم که شده به ملت‌خودشان بگویند ما ضد ملت ایران نیستیم.
85	آنها همیشه ضد ملت ایران عمل کردند اما امروز ضدیت‌شان نسبت به ملت ایران آشکارتر و واضح‌تر است.
86	همچنین باید سرمایه اجتماعی بزرگی که امروز پیدا کردیم را حفظ نمائیم.
87	مردم ما به همدیگر اعتماد دارند و همدیگر را یاری می‌کنند، مردم ما به دولت اعتماد دارند، دولت به مردم اعتماد دارد و ارکان کشور به هم اعتماد دارند.
88	این سرمایه عظیم و بزرگ اجتماعی را باید حفظ کنیم و در این سال که سال جهش تولید است، همه چیز را برای بعد از عبور روزهای آینده از این شرایط آماده کنیم برای واقعاً جهش تولید.
89	واقعاً فعالیت چند برابر.
90	در این ایام شما خسته شدید، در خانه‌ها ماندید و لطف کردید، ما هم همه ایام در اسفند و فروردین در سر کار ماندیم.
91	افتخار کردیم که بتوانیم کار و تلاشی انجام دهیم.
92	اینکه می‌گویم ما، مقصودم دولت نیست، همه نیروهای مسلح است و همه آنهایی است که در پالایشگاه‌ها و در همه بخش‌ها دارند کار می‌کنند، کنار چاه‌های نفت کار می‌کنند، در تصفیه‌خانه‌ها کار می‌کنند، برای تأمین برق، امنیت جامعه کار می‌کنند و همه تولیدگرانی که در کارگاه‌ها و کارخانه‌هایشان کار می‌کنند.
93	همه پزشکان، پرستاران عزیز ما، همه آنهایی که تلاش می‌کنند، یک کار عظیم و بزرگی انجام دادند و در روزهای آینده ان‌شاء الله کارمان باید مضاعف شود.
94	باید جبران کنیم.
95	می‌دانیم عده‌ای از کسبه در کسب و کارها دچار مشکل شدند، امیدوارم خداوند شرایطی فراهم کند که در ماه‌های بعد بشود جبران کرد و ما هم کمک کنیم مردم هم همدیگر را یاری کنند و بتوانیم عبور کنیم.
96	نکته آخر هم به همه مسئولین این است که نظارت بر قیمت‌ها را تشدید کنید.
97	این روزها بعضی از کسب و کارها تعطیل شده البته این شرایط تمام می‌شود، مغازه‌ها باز می‌شود و همه سر کار می‌آیند و خریدها انجام می‌گیرد.
98	این ایامی که یک مقدار فشار بیشتر شده و برخی از مناطق کسب و کار و محل کسب و کارها تعطیل شده، دیگران سوء استفاده نکنند و قیمت‌ها را بالا نبرند و مردم ما بتوانند در این ایام باز در شرایط مناسبی که ممکن است، زندگی خودشان را ادامه دهند.
99	ان‌شاء الله خداوند هم ما را یاری کند در این ماه پربرکت شعبان و بعد هم ماه رمضانی که پیش رو داریم.
100	ایام میلاد حضرت ولی عصر(عج) که در پیش داریم.
101	ان‌شاء الله بتوانیم از این روزهای سخت بگذریم و خداوند روزهای خوب ، شاد و شادمانانه برای همه مردم ما مقدر فرموده باشد.
102	ان‌شاء الله.
103	والسلام علیکم و رحمه الله و برکاته.
