asriran_1_data###توضیح بانک ملی ایران درباره تقاضای تسویه بدهی یک فرد با گاو###https://www.asriran.com/fa/news/723221/توضیح-بانک-ملی-ایران-درباره-تقاضای-تسویه-بدهی-یک-فرد-با-گاو###['اقتصادی']###2020-04-13 14:36:00###۷۲۳۲۲۱###['بانک ملی', 'کلیپ']
8
1	بانک ملی ایران در خصوص کلیپ منتشر شده در شبکه های اجتماعی مبنی بر "حضور شخصی با یک راس گاو در مقابل بانک ملی شعبه خیابان ۱۹ دی قم توضیحاتی ارائه و تاکید کرد که بدهی فرد مذکور مربوط به چهار ماه قبل است.
2	به گزارش روابط عمومی بانک ملی ایران اعلام کرد: به تازگی کلیپی در فضای مجازی منتشر شده که نشان می دهد فردی با ادعای ناتوانی در بازپرداخت اقساط تسهیلات، قصد دارد گاو خود را به جای بدهی به شعبه بانک ارائه کند.
3	بر اساس اطلاعات موجود در بانک ملی ایران، تسهیلات دریافتی شخص مذکور از نوع "جعاله رفع احتیاجات ضروری" بوده که در تاریخ ۷ آذر ۱۳۹۶ طی اقساط ۲۴ ماهه دریافت شده و می بایست در تاریخ ۷ آذر ۱۳۹۸ تسویه می شده است.
4	بر خلاف ادعای مطرح شده در فیلم، مدارک شغلی وام گیرنده حاکی است که شغل او خواروبارفروشی است و هیچ ارتباطی با دامداری ندارد.
5	مستندات نشان می دهد که شعبه بانک ملی ایران مذاکرات متعددی با شخص وام گیرنده در خصوص تسویه وام در آذر، دی و اوایل بهمن ماه سال گذشته که هیچ خبری از کرونا نبوده داشته و همکاری زیادی با ایشان در راستای تسهیل در تسویه نهایی بدهی داشته است.
6	حتی در آخرین مراجعه این فرد به بانک، ریاست شعبه مجدد با ایشان همکاری و درخواست کرده یک فقره چک به تاریخ دو ماه آینده جهت تسویه نهایی بدهی ارائه دهد.
7	از سوی دیگر مشخص شد گاو منتقل شده به مقابل شعبه از اموال شخص وام گیرنده نبوده و مالک آن شخص فیلمبردار حاضر در محل است، لذا به نظر می رسد این کلیپ صرفاً جهت جلب توجه و سوء استفاده از شرایط کنونی جامعه تهیه شده است.
8	شایان ذکر است شخص مذکور درحال حاضر به اتهام تشویش اذهان عمومی و ارایه اطلاعات کذب در بازداشت می باشد.
9	بانک ملی ایران مطابق ضوابط قانونی همه اقدامات لازم را جهت امهال تسهیلات انجام می دهد، لیکن تاکید دارد که اموال بانک متعلق به عموم مردم است، بنابراین حفظ دارایی ها و وصول مطالبات طبق روال قانونی صورت می گیرد و از رسانه های عمومی به خصوص صداوسیما انتظار دارد برای تهیه خبر ، بررسی مستندات و صحت و سقم مطالب را در دستور کار داشته باشند.
