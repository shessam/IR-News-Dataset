sobhane2###nan###http://sobhanehonline.com/fa/news/203393/دستگیری-پایان-خیانت-۴-کارمند-به-امانت-صاحبکار###گوناگون###2019-11-04 18:37:00###۲۰۳۳۹۳###['دستگیری', 'خیانت', 'متهم']
1
1	چهار نفر که اقدام به تصرف غیرقانونی یک تالار پذیرایی به ارزش ۴۰ میلیارد ریال در شرق تهران کرده بودند، دستگیر شدند.
2	مدتی قبل پرونده‌ای با موضوع رفع تصرف عدوانی یک تالار پذیرایی در شرق تهران از سوی مقام قضایی به پایگاه چهارم پلیس امنیت عمومی تهران بزرگ ارجاع شد که در جریان تحقیقات صورت گرفته مشخص شد شاکی مالک و مدیر یک تالار ۴۰۰ متری در شرق پایتخت است که به دلیل مشغله کاری برای مدت موقتی، مسئولیت و مدیریت تالار را به تعدادی از کارمندان خود واگذار کرده اما مدتی بعد متوجه شده که کارمندانش از عدم حضور وی در محل کار سوء استفاده کرده و با سندسازی خود را مدیر و مالک تالار معرفی کرده‌اند.
3	در همین راستا نیز مالباخته تصمیم به اخراج کارمندانش گرفته بود، اما این افراد که خود را مالک تالار پذیرایی می‌دانستند تن به این کار نداده و به همین دلیل نیز پلیس به ماجرا ورود کرد که در جریان تحقیقات انجام شده مشخص شد ادعای مالباخته درست است.
4	در همین راستا نیز اقدامات ماموران برای دستگیری چهار متهم به اتهام تصرف در اموال دیگران آغاز شد.
5	چهار متهم هم که متوجه شده بودند امکان دستگیرشان وجود دارد، در مخفیگاهشان پنهان شده بودند تا اینکه چند روز بعد ماموران مخفیگاه این افراد را شناسایی کرده و در عملیاتی هر چهار نفر را دستگیر و به مقر پلیس منتقل کردند.
6	مرکز اطلاع‌رسانی پلیس امنیت عمومی تهران بزرگ با تایید این خبر اعلام کرد که هر چهار متهم به بزه انتسابی مبنی بر تصرف تالار پذیرایی به ارزش ریالی بیش ۴۰ میلیارد اعتراف کردند و پس از تشکیل پرونده برای ادامه روند رسیدگی به جرم روانه دادسرا شدند.
7	منبع:ایسنا
