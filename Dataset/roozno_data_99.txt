roozno_data###جهانگیری: نظام متعلق به همه است و هیچکس نباید جای را بر دیگری تنگ کند###http://roozno.com//fa/news/413012/جهانگیری-نظام-متعلق-به-همه-است-و-هیچکس-نباید-جای-را-بر-دیگری-تنگ-کند###[]###2020-02-11 12:38:00###۴۱۳۰۱۲###['جهانگیری']
1
1	معاون اول رئیس جمهور گفت: آرمان‌های جمهوری اسلامی بر اساس معارف دینی و اسلامی و برای جلوگیری از تبعیض و نابرابری تدوین شده است.
2	اسحاق جهانگیری پیش از ظهر امروز در مراسم راهپیمایی ۲۲ بهمن در میدان آزادی شهر زاهدان، اظهار کرد: همه ارکان جمهوری اسلامی باید به عزت، وحدت و تقریب بیندیشیند زیرا وحدت و تقریب داروی مزمن مشکلات بشری است که از خشونت و افراطی گری جلوگیری می‌کند.
3	وی افزود: کشور ما در شرایط ویژه ای قرار دارد و آمریکا و اسرائیل برای منطقه ما خواب‌هایی دیده‌اند اما نقشه‌های مختلف آنها یکی بعد از دیگری با شکست مواجه می‌شود و به همین دلیل است که از انواع خباثت‌ها بر علیه ملت ایران استفاده می‌کنند.
4	معاون اول رئیس جمهور تصریح کرد: وقتی آمریکایی‌ها در جنگ اقتصادی نتوانستند کاری کنند استراتژی را عوض کردند و سردار سلیمانی را از ما گرفتند و حرکت جدیدی آغاز کردند که لازم است در مقابل این حرکت‌ها، هوشیار باشیم تا پیروز میدان باشیم.
5	وی با تاکید بر اینکه ملت ایران مصمم است که انتقام سردار دل‌ها را از دشمن بگیرد، ادامه داد: امروز در چهلمین روز حیات بهشتی حاج قاسم سلیمانی سرباز فروتن ملت و ولایت، رفیق شفیق و دوست روزهای سخت ملت ایران قرار داریم که با بودن و رفتنش دل‌ها را متوجه خود کرد و اکنون شیوه او ملاک و الگو ملت ایران است.
6	جهانگیری با تاکید بر اینکه انقلاب چتری است بر سر همه و هیچکس حق ندارد جای را بر دیگری تنگ کند، افزود: این نظام و انقلاب متعلق به همه شما است و فراموش نکنید، این انقلاب مهمترین انقلابی بود که سرنوشت ما و اداره کشور را به دست خود ما رقم زد.
7	وی تصریح کرد: همزمان با پیروزی انقلاب این اندیشه به وجود آمد که مردم به انقلاب و رهبری علاقمند هستند و تصمیم ایشان تصمیم مردم است و امام می‌توانست به تنهایی برای کشور تصمیم بگیرد اما امام این موضوع را قبول نکرد و همه پرسی انجام شد و بعد از ۵۰ روز نوع حکومت به دست مردم تعیین شد و بعد از یکسال هم قانون اساسی توسط خبرگان ملت تدوین شد.
8	معاون اول رئیس جمهور با اشاره به اینکه مهمترین شعار انقلاب قانون منداری است، ادامه داد: قانونمداری و ولایتمداری در این جمعیت ده هزار نفری که در راهپیمایی حضور دارند، موج می‌زند.
9	وی تصریح کرد: توسعه امری درون زا است و پیشرفت کشور از درون امکان پذیر است و پیشرفت اقتصادی از همه آنها مهمتر است.
10	جهانگیری با اشاره به اینکه یکی از مهمترین مسائل انقلاب ما وحدت و تقریب است که مبتنی بر ارزش‌های والای دینی و اسلامی است، بیان کرد: رهبر معظم انقلاب از تقریب به عنوان یک اصل اساسی یاد می‌کنند پس باید به روش و منش ایشان بر گردیم.
11	وی با اشاره به اینکه رهبر معظم انقلاب در دوران سخت مبارزه در سیستان و بلوچستان تبعید بودند و مردم این استان را به خوبی می‌شناسند، افزود: سیستان و بلوچستان یکی از راهبردی‌ترین استان‌های کشور است و دارای ظرفیت‌های کم‌نظیر مانند نیروی تحصیل کرده و نخبه است.
12	معاون اول رئیس جمهور با اشاره به پیشرفت‌های انقلاب اسلامی تصریح کرد: با افتخار می گویم اگر دشمنی آمریکایی‌ها و تحریم‌ها نبود امروز یکی از کشورهای توسعه یافته جهان بودیم اما باز هم در علم، زیر ساخت‌ها، سلامت و صنعت پیشرفتهای خوبی داشته‌ایم.
13	وی با اشاره به اینکه در سیلی که در جنوب سیستان و بلوچستان اتفاق افتاد رهبر معظم انقلاب همه را جهت دادند، تصریح کرد: دولت و نظام تا جبران خسارات سیل در کنار مردم این استان است.
14	معاون اول رئیس جمهور با دعوت از مردم برای حضور در انتخابات بیان کرد: همه ما باید در انتخابات شرکت کنیم و حضوری فعال داشته باشیم تا دشمنان همانند گذشته نا امید و شکست خورده میدان باشند.
