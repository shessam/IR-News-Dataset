tabnak_data###کمک فائو به ایران برای مبارزه با موج جدید هجوم ملخ‌ها###https://www.tabnak.ir/fa/news/966840/کمک-فائو-به-ایران-برای-مبارزه-با-موج-جدید-هجوم-ملخ‌ها###['اجتماعی', 'اجتماعی']###2020-03-19 11:32:00###۹۶۶۸۴۰###['فائو', 'ملخ', 'سازمان خواربار و کشاورزی ملل متحد']
1
1	فائو در چارچوب برنامه همکاری‌های فنی اضطراری خود، دانش، مهارت و تجهیزات لازم را برای مقابله با ریزش گسترده ملخ‌های صحرایی در اختیار ایران قرار می‌دهد.
2	۲۹ اسفند ۱۳۹۸، تهران سازمان خواربار و کشاورزی ملل متحد (فائو) توافقنامه‌ای را با سازمان حفظ نباتات ایران جهت تقویت توان کشور در زمینه هشدار زودهنگام، پایش و مدیریت ملخ‌های صحرایی منعقد کرد.
3	بر اساس این توافقنامه، فائو ۳۲۰ تن از کارشناس مبارزه با ملخ‌ها، حفظ نباتات و کشاورزی در پنج استان جنوبی خوزستان، بوشهر، فارس، هرمزگان، و سیستان و بلوچستان را در زمینه کاربرد مؤثر و نگهداری بهینه سم‌پاش‌های فوق سبک (ULV) مورد آموزش قرار می‌دهد.
4	فائو همچنین توان فنی این ۳۲۰ کارشناس را در زمینه اجرای عملیات پایش، کنترل و گزارش‌دهی در خصوص وضعیت ملخ‌های صحرایی بیش از پیش ارتقا خواهد داد.
5	علاوه بر آن، فائو از طریق خرید ۳۰ سم‌پاش فوق‌سبک خودرویی، ۵۰ سمپاش فوق‌سبک دستی، ۱۵۰ دست البسه حفاظتی برای نیروهای سمپاش و تأمین آفت‌کش‌های مورد نیاز، از تلاش‌های کشور جهت تأسیس دو مرکز دائمی برای کنترل ملخ‌های صحرایی حمایت می‌کند.
6	در نهایت نیز فائو براساس آموزه‌ها و تجارب موفق به‌دست آمده یک گزارش راهبردی مشاوره‌ای را در زمینه مدیریت ملخ‌های صحرایی در سطح کشوری برای مسئولان ملی تدوین و ارائه خواهد کرد.
