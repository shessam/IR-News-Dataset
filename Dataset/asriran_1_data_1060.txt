asriran_1_data###چین: واکسن کرونا تا پایان ۲۰۲۰ عرضه می‌شود###https://www.asriran.com/fa/news/731111/چین-واکسن-کرونا-تا-پایان-۲۰۲۰-عرضه-می‌شود###['بین الملل']###2020-05-31 13:48:00###۷۳۱۱۱۱###['چین', 'واکسن']
3
1	یک نهاد دولتی در چین اعلام کرد که واکسن چینی کووید۱۹ می‌تواند تا پایان سال میلادی جاری آماده و عرضه شود.
2	به گزارش ایسنا و به نقل از فوربز، در حالی که کروناویروس جدید تاکنون بیش از ۶ میلیون نفر را آلوده کرده، حدود ۳۷۰ هزار نفر را کشته و اقتصاد جهانی را ویران کرده است، کشورهای مختلف که درگیر مبارزه با این بیماری هستند، به شدت در پی ساخت یک واکسن یا یک درمان برای این بیماری هستند.
3	چین اولین کشوری بود که این ویروس در آنجا ظهور کرد و تقریبا به تمام دنیا سرایت کرد و به تبع آن، این کشور یکی از کشورهای حاضر در خط مقدم مبارزه با این بیماری و توسعه واکسن آن است.
4	براساس اعلام یک نهاد دولتی در چین، در حال حاضر پنج واکسن در این کشور در حال توسعه و گذراندن آزمایشات هستند که در این میان، دو واکسن ایجاد شده توسط دو شرکت وابسته به دولت چین می‌تواند تا پایان سال ۲۰۲۰ یا اوایل سال ۲۰۲۱ آماده عرضه شود.
5	به گزارش رویترز، این دو شرکت، موسسه محصولات بیولوژیکی ووهان و انستیتوی محصولات بیولوژیکی پکن هستند که آزمایش فاز دوم را برای واکسن‌های خود آغاز کرده‌اند و تاکنون آنها را روی بیش از ۲۰۰۰ نفر آزمایش کرده‌اند.
6	گفته می‌شود، خط تولید موسسه محصولات بیولوژیکی پکن قادر خواهد بود با ظرفیت کامل خود، بین ۱۰۰ تا ۱۲۰ میلیون دوز واکسن در سال تولید کند.
7	در حال حاضر پنج واکسن چینی در حال گذراندن آزمایشات انسانی هستند که بیش از هر کشور دیگری در جهان به شمار می‌آید.
8	چین جایی است که به نظر می‌رسد ویروس کووید۱۹ از آنجا منشاء یافته است و سازمان‌های بهداشتی و گروه‌های تحقیقاتی و حتی شرکت‌های خصوصی کوچکتر در این کشور در تلاش هستند تا برای اولین بار به یک واکسن کووید۱۹ مؤثر در جهان برسند.
9	در حالی که "شی جین‌پینگ" رئیس جمهور چین قول داده است که هرگونه واکسن موفقیت آمیز را با دیگر کشورها به اشتراک بگذارد، طبق گفته بلومبرگ، تولید واکسن در چین در گذشته با مباحث کیفیت تولید و اختلال ایمنی روبرو بوده است.
10	انتظار چین برای آماده شدن واکسن کووید۱۹ تا پایان سال ۲۰۲۰ نسبت به برآوردهای قبلی که حداقل یک سال را پیش‌بینی می‌کرد، شتابزده به نظر می‌رسد.
11	اما این هفته، "آنتونی فاوسی" مدیر انستیتوی ملی آلرژی و بیماری‌های عفونی آمریکا گفت که واکسن کووید۱۹ با توجه به صدور مجوز برای آزمایشات سریع واکسن توسط FDA می‌تواند اوایل ماه نوامبر آماده شود.
12	طبق آمار سازمان بهداشت جهانی، در حال حاضر بیش از ۱۰۰ واکسن بالقوه کووید۱۹ در آزمایشات پیش‌بالینی هستند که ۱۰ مورد از آنها در این هفته به مرحله آزمایش‌های انسانی رفته‌اند.
