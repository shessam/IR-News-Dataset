tabnak_data###یکصدایی مسئولان برای مقابله با کرونا###https://www.tabnak.ir/fa/news/962613/یکصدایی-مسئولان-برای-مقابله-با-کرونا###['سیاسی،مجلس', 'مجلس شورای اسلامی']###2020-02-29 17:32:00###۹۶۲۶۱۳###['یکصدایی', 'کرونا', 'انتخابات یازدهمین']
1@@@2
1	ده روز پیش کرونا وارد کشور شد؛ ویروس نوظهور همه گیری که بیش از چهل کشور دنیا درگیر آن هستند و ایران هم از آن مستنثا نیست.
2	البته که یکصدایی مسئولان، گروه‌ها و جناح‌های سیاسی و نمایندگان مجلس برای مقابله با آن جای تامل دارد.
3	به گزارش «تابناک»؛ دو روز قبل از برگزاری انتخابات یازدهمین دوره مجلس شورای اسلامی وزارت بهداشت رسما از ابتلای قطعی دو تن در قم به ویروس کرونا خبر داد و از همان زمان بر رعایت مسائل بهداشتی برای پیشگیری از شیوع این ویروس تاکید کرد.
4	بعد از برگزاری انتخابات و با گسترش شیوع ویروس، تمهیدات دولت گسترش یافته و به دنبال آن ستاد ملی مقابله با کرونا تشکیل شد؛ ستادی که طبق دستور رییس جمهور تمامی دستگاه‌ها و ارکان کشور به اجرای مصوبات آن موظف هستند.
5	یکی از اقدامات پیشگیرانه تعطیلی جلسات هفته جاری مجلس بنا به درخواست وزیر بهداشت از رییس مجلس است.
6	علاوه بر این سایر دستگاه‌های اجرایی نیز مصوبات این ستاد را اجرایی کرده و مسئولان و فعالان سیاسی از احزاب و گروه‌های مختلف و نمایندگان مجلس نیز با قدردانی از این اقدامات، خواستار اجرای دستورالعمل‌های بهداشتی توسط مردم شدند.
7	تاکید همه بر آن است که حفظ جان مردم از همه چیز مهمتر است.
8	ویروس کرونا تفاوتی بین مردم و مسئولان قائل نیست؛ چه اینکه تاکنون تست چند نماینده مجلس مثبت اعلام شده و دو تن از آن‌ها یعنی مجتبی ذوالنور، نماینده قم و محمود صادقی، نماینده تهران این موضوع را اعلام کرده اند.
9	علاوه بر نمایندگان، سایر مسئولان و شخصیت‌ها و فعالان سیاسی هم مبتلا به این ویروس شده اند که از جمله آن معصومه ابتکار، معاون امور زنان و خانواده رئیس جمهوری، ایرج حریرچی، معاون وزیر بهداشت، محمدرضا قدیری، رئیس دانشگاه علوم پزشکی قم و شهردار منطقه ۱۳ تهران است.
10	هادی خسروشاهی، سفیر پیشین ایران در واتیکان هم به دلیل ابتلا به ویروس کرونا درگذشت.
11	پس از شیوع کرونا، نمایندگان مجلس در مصاحبه‌های مختلف ضمن تاکید بر رعایت مسائل بهداشتی و پیشگیری ها، مردم را به حفظ آرامش دعوت کردند.
12	آن‌ها اعتماد به آمار‌های وزارت بهداشت را ضروری خوانده و نسبت به تلاش‌های دشمن برای ایجاد تشکیک در این باره هشدار دادند؛ هشداری که ناظر به صحبت‌های مداخله جویانه مایک پمپئو، وزیر خارجه آمریکا درباره شیوع این ویروس در داخل ایران است.
13	وزیر خارجه آمریکا مدعی شده بود، ایالات متحده اطلاعاتی دارد که ممکن است ایران مانع انتشار جزئیات حیاتی درباره شیوع این بیماری شود، همه کشور‌ها از جمله ایران باید درباره ویروس کرونا حقیقت را بگویند و با سازمان‌های امدادرسانی بین‌المللی همکاری کنند.
14	ایالات متحده در کنار مردم ایران ایستاده و آماده است تا به مردم ایران در تلاش‌های کمک رسانی خود یاری رساند.
15	در واکنش به این اظهارات محمد جواد جمالی، نایب رئیس کمیسیون امنیت ملی و سیاست خارجی مجلس با تاکید بر این که دشمن به بهانه کرونا به دنبال سلب آرامش کشور است گفت: دشمن از طریق رسانه‌ها و فضای مجازی می‌خواهد همه مسائل اجتماعی ما را به موضوعی امنیتی تبدیل کند.
16	نمونه آن اظهارات پامپئو است که درباره وضعیت کرونا در کشور ما دخالت می‌کند یا این که ترامپ طوری درباره کرونا در ایران صحبت می‌کند که انگار یادش رفته آن‌ها ما را تحریم دارویی کرده‌اند.
17	دشمنان از طریق فضای مجازی می‌خواهند مردم را بترساندند.
18	پرسش این است که چطور آمار سایر کشور‌ها را اعلام نمی‌کنند؟ کشور‌هایی که موارد فوتی‌شان به دلیل ابتلا به کرونا بیشتر از ما بوده است.
19	این‌ها نشان می‌دهد هدف دشمن سلب آرامش مردم است.
20	علاءالدین بروجردی، عضو کمیسیون امنیت ملی و سیاست خارجی مجلس نیز واشنگتن را مظهر دروغگویی و عوام فریبی دانست و گفت: آمریکایی‌ها پس از شیوع این ویروس در کشورشان ده‌ها کشته و تلفات داشته، اما به آن نپرداخته اند و وزیر کم خرد ایالات متحده، موضع گیری ضدایرانی می گیرند که ارزشی نزد افکار عمومی دنیا ندارد.
21	شهروز برزگر، عضو دیگر کمیسیون امنیت ملی و سیاست خارجی مجلس اظهار کرد: مقامات کاخ سفید سیاست ایران هراسی به راه انداخته و از هر موقعیتی مانند شیوع بیماری کرونا برای دامن زدن به این موضوع بهره می‌برند.
22	ویروس کرونا در کشور‌های مختلف شیوع یافته و اکنون کشور‌های مختلفی در اروپا نیز درگیر این بیماری هستند، بنابراین، موضع گیری وزیر خارجه ایالات متحده در مورد کشورمان صرفا اغراض سیاسی دارد.
23	امروز زمانی است که کشور درگیر مبارزه با کروناست پس انتظار می‌رود مردم به هشدار‌ها توجه کرده و خود را قرنطینه خانگی کنند نه اینکه به قول ولی الله نانواکناری، نماینده بابلسر مردم از این تعطیلات به جای مقابله با کرونا به شمال کشور مسافرت کنند یا اینکه به گفته محمد اسماعیل سعیدی، نماینده تبریز مردم به فکر «قرنطینه» خود و نه مسافرت به شمال باشند.
24	یادمان نرود اعتماد عمومی، همبستگی ملی و مشارکت اجتماعی مردم در مقابله با کرونا تاثیرگذار خواهد بود.
