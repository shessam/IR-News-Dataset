sobhane2###nan###http://sobhanehonline.com/fa/news/203495/پشت-صحنه-تغییرات-کتاب‌های-درسی-ادبیات-چه-بود###گوناگون###2019-11-05 18:19:00###۲۰۳۴۹۵###['کتاب درسی', 'ادبیات', 'پشت صحنه']
1
1	حسن ذوالفقاری با بیان این‌که کتاب‌های درسی وجاهت علمی ندارند، درباره تغییرات کتاب‌های فارسی می‌گوید: پشت صحنه این تغییرات و صحنه­‌گردان این تحولات همان دلواپسانی هستند که بی­‌آن‌که خود بینش ادبی داشته باشند، صرفاً با نگاه­‌های خشک و تعصب­‌آمیز، کتاب درسی را به جریده و رسانه تبلیغاتی بدل کرده­‌اند.
2	این استاد دانشگاه و مولف کتاب‌های درسی زبان و ادبیات فارسی در پی انتشار فهرستی با عنوان «حذفیات کتاب‌های درسی ادبیات فارسی» که در فضای مجازی دست‌ به دست می‌شود و از حذف شعر و داستان‌هایی از ادبیات کلاسیک و معاصر و جایگزینی متن‌ها و نام‌هایی دیگر حکایت دارد، و البته سازمان پژوهش و برنامه‌ریزی آموزشی در واکنشی اعلام کرد در سه سال گذشته متنی از این کتاب‌ها حذف نشده است، به صورت مکتوب به پرسش‌ها پاسخ داده است.
3	متن این مصاحبه در پی می‌آید:اینجانب از سال ۱۳۷۰ تا ۱۳۸۴ به عنوان برنامه­‌ریز و مؤلف کتاب­‌های درسی بوده­‌ام و پاسخ‌گوی کتاب­‌های تألیفی خود هستم.
4	از آن زمان تاکنون در برنامه­‌ریزی و تألیف و تغییر و تعویض و حذف متون نقشی نداشته­‌ام و علی­‌رغم آن‌که طی این سال­‌ها کتاب­‌های بنده تدریس می­‌شد، هیچ‌گاه بنابر روال معمول و سیره ناپسند، از بنده نظر نخواستند.
5	در دوره جدید نیز به رغم آن‌که بنده هیچ نقشی در تألیف کتاب­‌های درسی نداشته­‌ام، باز نام مرا گاه در فهرست مؤلفان و گاه شورای برنامه­‌ریزی ­آورده­‌اند که بارها درخواست کرده‌ام نام مرا حذف کنند؛ چون نه ساختار کتاب­‌ها مورد تأیید من است، نه محتوا و نه نظام ارزشی معیوب حاکم بر کتاب­‌ها.
6	به اعتقاد من کتاب­‌ها وجاهت علمی ندارند؛ به چند دلیل؛ اول این‌که با اطلاعی که دارم متأسفانه هیچ‌یک از کارشناسان ثابت بخش ادبیات تحصیلات رشته زبان و ادبیات فارسی ندارند.
7	دو این‌که از شورای برنامه­‌ریزی نیز هیچ‌گاه استفاده نشده و همواره زینت­‌المجالس بوده­‌اند؛ یکی از آن‌ها بنده.
8	از دیگر اعضا هم می­‌توان پرسید چند بار به این جلسات دعوت شده­‌اند؟ صورت­‌جلسات و مصوبات این شورا کجاست؟ سوم این‌که افراط در آوردن مباحث ارزشی و انقلابی و دینی کتاب را از تعادل و تناسب انداخته است.
9	هرچیز به جای و اندازه خویش نیکوست.
10	اکنون در کتاب سال دوازدهم شش متن فقط شعر و داستان جنگ است (خاکریز، جاسوسی که الاغ بود، فصل شکوفایی، آن شب عزیز، شکوه چشمان تو، ارمیا) و چندین درس از ادبیات انقلاب اسلامی که می‌شود حدود نیمی از کتاب.
11	خود انصاف دهید آیا این زیاده­‌روی نیست؟ آیا این کار نقض غرض نیست؟ چهارم این‌که عموماً در کتاب­‌ها با پررنگ کردن برخی مفاهیم عقیدتی، هویت ملی نادیده انگاشته می­‌شود.
12	قولی است که جملگی برآنند.
13	اصل لذت­‌آفرینی ادبیات جای خود را به پیام­‌های پی­‌در پی داده است.
14	نتیجه این نوع کتاب­‌ها جز سرخوردگی و واپس زدن نیست.
15	مگر ادبیات پایداری فقط باید با داستان و شعر نچسب شاعران دست دوم امروز باشد؟ مگر سرتاسر شاهنامه آموزش پایداری در برابر دشمنان نیست؟ در نظام آموزشی جدید، کتاب­‌ها با شکلی جدید و حفظ بخشی از متون متوسط گذشته به تألیف‌­های جدید تبدیل شده و طبعاً در کتاب­‌های دوره جدید درس­‌های محذوف یادشده نیست.
16	پس موضوع رخداد تازه‌ای نیست.
17	البته این حق را باید به مؤلفان جدید داد که طبق برنامه خود عمل کنند.
18	اما سؤال این‌جاست: آیا این برنامه نسبت به ۲۵ سال پیش، پیش­‌روتر است یا پس­رفت کرده و به فضای ۳۰ سال پیش برگشته ­است؟ از دهه ۷۰ با تغییر در نظام آموزشی، کتاب­‌های فارسی تغییر کرد و با توجه به حال و هوای سیاسی آن دوران، گام­‌های بسیار خوبی در باز کردن فضای ادبی برداشته شد و محصول آن درس­‌هایی شد که اکنون به بهانه تغییر نظام آموزشی، خواست معلمان، نظرسنجی، کاهش ساعات درسی و غیره حذف شده است.
19	پرسش این است: با حذف این متون، چه متنی بهتر و مقبول­‌تر از متون غنی زبان و ادب فارسی و از استوانه­‌های بی­‌بدیل آن جایگزین شده است؟ چرا با تغییر برنامه، متون جاندار از نویسندگان نامدار حذف شد و جای این درس­‌ها را متون دست دوم و تحمیلی گرفته است؟ حقیقت چیز دیگر است: پشت صحنه این تغییرات و صحنه­‌گردان این تحولات همان دلواپسانی هستند که بی­‌آن‌که خود بینش ادبی داشته باشند، صرفاً با نگاه­‌های خشک و تعصب­‌آمیز، کتاب درسی را به جریده و رسانه تبلیغاتی بدل کرده­‌اند و برخی کارمندان وظیفه­‌شناس نیز مجری این فرامین شده­‌ا­ند.
20	ما اکنون شاهد هستیم، چنان‌که بر زبان مدیران سازمان جاری شده، به بهانه حفظ ارزش­‌ها، متون درجه چندم به کتاب­‌ها راه یافته است از شاعرانی که هنوز باید مشق شاعری کنند.
21	چه کسی با ارزش­‌های واقعی مخالف است؟ همه وظیفه ملی خود می‌دانیم این ارزش­‌ها را حفاظت کنیم؛ اما آیا با دفاع بد؟ این‌که همان دوستی خاله خرسه است.
22	با این دفاع­‌های بد که شهید حججی را بر حافظ و سعدی ترجیح دهیم، آیا کمکی به ارزش­‌ها کرده­‌ایم یا دانسته و نادانسته دست به تخریب آن­‌ها زده­‌ایم؟ حافظ و سعدی و مولانا جایگاه خود را دارند و شهیدان والامقام جایگاه خود.
23	و اساساً مگر قرار است کتاب فارسی تمام نقش­‌ها را ایفا کند؟ کتاب دینی هم باشد، کتاب انقلابی هم باشد، کتاب اجتماعی هم باشد.
24	اگر در راهنمای برنامه درسی همین کتاب­‌ها هم که نظری بیندازیم اهداف درس زبان و ادبیات فارسی معلوم است.
25	ما به دنبال چه هستیم؟ این ره که تو می­‌روی به ترکستان است.
26	کتاب درسی هر کشور و به خصوص زبان و ادبیات فارسی، سند معتبر زبانی، فکری و فرهنگی آن کشور به حساب می­‌آید.
27	کتاب درسی با روزنامه فرق دارد.
28	درس­‌های آن برای همیشه در ذهن و زبان نسل­‌ها ماندگار می­‌شود.
29	درس درس آن درس زندگی است.
30	طی ۴۰ سال گذشته ساعت درس ادبیات فارسی کم و کمتر شده تا اکنون که از شش ساعت ۵۰ سال پیش، به سه ساعت و ادبیات به دو واحد تقلیل یافته است.
31	این کم شدن ساعت‌های تدریس بهانه برای حذف برخی درس‌ها شده است؛ چنان‌که تعداد درس­‌ها در ۲۵ سال پیش ۳۲ درس (پیش‌دانشگاهی) بوده و حالا به ۱۸ درس رسیده است.
32	باز هم معلمان از کمی وقت می­‌نالند.
33	این تصمیم نابخردانه (کاهش ساعت‌های درس زبان و ادبیات) و جایگزین کردن عنوان­‌های ناکارآمد به جای درس­‌های اصلی و پایه که مایه فکری دانش­‌آموزان است، نتیجه نداشتن بینش فرهنگی درست تصمیم­‌گیران آموزشی است.
34	نگاه سطحی به زبان و ادبیات فارسی، عواقبی چون گسست از هویت و زبان و فرهنگ را به دنبال دارد که اکنون نتایج آن را می­‌بینیم.
