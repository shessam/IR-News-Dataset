tabnak_data###کرونا بر بودجه ۹۹ سایه انداخت/ آیا نمایندگان از ترس کرونا با کلیات بودجه مخالفت کردند؟###https://www.tabnak.ir/fa/news/961451/کرونا-بر-بودجه-۹۹-سایه-انداخت-آیا-نمایندگان-از-ترس-کرونا-با-کلیات-بودجه-مخالفت-کردند###[]###2020-02-24 16:05:00###۹۶۱۴۵۱###['کرونا', 'نمایندگان', 'بودجه 99', 'ویروس کرونا']
5@@@6
1	«نمایندگان از ترس شیوع بیماری کرونا کلیات بودجه را رد کردند» این صحبت یکی از نمایندگان مجلس درباره مخالفت با بودجه 99 است.
2	به گزارش تابناک در حالی امروز مجلس شورای اسلامی با دستور کار بررسی کلیات بودجه سال 1399 جلسات علنی خود را بعد از سه هفته تعطیلی به دلیل تبلیغات انتخابات دوره یازدهم مجلس آغاز کرد که همه چیز تحت تاثیر کروناویروس بود.
3	از روز قبل روابط عمومی مجلس در اطلاعیه‌ای اعلام کرد دمای بدن نمایندگان در مبادی ورودی مجلس برای پیشگیری از کرونا ویروس کنترل می‌شود؛ اطلاعیه ای که به نظر می رسید برای رفع نگرانی ها منتشر شد.
4	از ابتدای صبح امروز نیز دمای بدن نمایندگان، کارکنان و خبرنگاران در مبادی ورودی کنترل شد که در صورت نداشتن مشکل اجازه تردد به داخل مجلس داده می شد، در هنگام ورود هم مایع ضدعفونی کننده در اختیار افراد گذاشته می شد.
5	مجلس قبل از آغاز جلسه علنی اقدامات وزارت بهداشت در کنترل شیوع کرونا را بررسی کرد که تنها خبر منتشر شده از این جلسه صحبت های اسدالله عباسی سخنگوی هیات رییسه مجلس است که توضیح داد طبق اعلام وزیر بهداشت ۴۷ نفر در کشور مبتلا به این ویروس شده و ۱۲ نفر جان خود را از دست داده‌اند.
6	تعدادی دیگری از افراد بستری شده به آنفلوآنزا مبتلا هستند.
7	علی لاریجانی، رئیس مجلس ایران هم بعد از جلسه غیر علنی گفت: «مردم در بحث مبارزه با ویروس کرونا، دستورالعمل های ستاد ملی با این امر را به دقت رعایت کنند و همه دستگاه های حکومت موظف هستند به دقت مصوبات این ستاد را که از پشتیبانی شورای عالی امنیت ملی برخوردار است رعایت کنند چرا که به سلامتی مردم مربوط است».
8	مجلس بعد از این وارد بررسی کلیات بودجه 99 شد که به نظر می رسید کرونا بر آن سایه انداخته بود، چه اینکه تعدادی از نمایندگان ماسک زده در مجلس حضور داشته و در ساعات پایانی جلسه بعد از توزیع کیف مخصوص لوازم مراقبتی، دستکش هم بر دست کردند؛ کیف هایی حاوی وسایلی برای پیشگیری از ابتلا به کرونا همچون ماسک، دستکش و ژل ضدعفونی کننده که البته برخی از نمایندگان از این وسایل استفاده نکرده و فقط آن را حمل می کردند.
9	علاوه بر این ، حضور احمد امیرآبادی فراهانی نماینده قم در جایگاه خبرنگاران در مجلس و مصاحبه با تعدادی از خبرنگاران رسانه های تصویری و مکتوب حاشیه ساز شد آن هم از آن جهت که او دقایقی بعد از بازگشت به صندلی خود در جایگاه هیات رییسه به دلیل نامساعد شدن حالش جلسه مجلس را ترک کرد و بلافاصله صندلی، میز ، تلفن و حتی بلندگوی او توسط یکی از کارکنان مجلس ضد عفونی شد؛ همین اقدام شائبه ابتلا امیرآبادی به کرونا را به وجود آورد چون از نظر ظاهری نیز بسیار مریض به نظر می رسید.
10	بعد از آن ،خبر احتمال ابتلای امیرآبادی به کروناویروس منتشر شد که او ضمن رد کردن این موضوع به ضدعفونی کردن میز و صندلی‌اش هم واکنش نشان داد و گفت که غلط کردند چنین کاری را انجام داده‌اند من حتی به آنفلوآنزا و سرماخوردگی هم مبتلا نشدم.
11	در مجلسی که امروز حاشیه اش بر متن غلبه می کرد، کلیات بودجه با اظهارات 5 نماینده موافق و 5 نماینده مخالف بررسی شد؛ موافقان تاکید داشتند که بودجه بر اساس شرایط سخت و اضطراری و تحریمی کشور تدوین شده اما مخالفان نظر دیگری داشتند مبنی بر این که در بودجه سال آینده شرایط جنگ اقتصادی در نظر گرفته نشده پس دلیلی برای موافقت با آن وجود ندارد و بهتر است بودجه دو و یا سه دوازدهم ارائه شود تا دولت در فرصتی مناسب مجدد بودجه را به مجلس تقدیم کند.
12	محمدباقر نوبخت معاون رییس جمهور و رییس سازمان برنامه و بودجه از تریبون مجلس دفاع تمام قدی از بودجه کرد و حتی در مقاطعی با حالت عصبانی نمایندگانی که می گفتند بودجه را مجلس یازدهم بررسی کند، مورد خطاب قرار داد و گفت که تاریخ درباره رفتارها و اظهارات شما قضاوت می کند، کشور را بااین کار قفل نکنید و به جای رد کلیات اصلاح مدنظر را در آن لحاظ کنید.
13	علی رغم دفاع نوبخت، نمایندگان با کلیات لایحه بودجه مواففت نکردند.
14	برخی معتقدند بخشی از دلیل این مخالفت ترس از شیوع کرونا و احیانا ابتلا به این ویروس در محیط بسته مجلس است.
15	در همین باره یکی از نمایندگان مجلس گفت که از ترس شیوع ویروس کرونا کلیات بودجه را رد کردند چون درغیر این صورت جلسات مجلس هر روز در دو شیفت ادامه پیدا می‌کرد؛ موضوعی که تعداد دیگری از نمایندگان آن را رد کردند.
16	به هر حال مجلس دهم در روزهای آخر عمر خود علاوه بر چالش بودجه 99 و سردرگمی ایجاد کرده برای مباحث مالی کشور، درگیر کرونا هم شده تا جایی که امروز در پارلمان برای پیشگیری از شیوع کرونا از نمایندگان تست کروناویروس گرفته شده است.
