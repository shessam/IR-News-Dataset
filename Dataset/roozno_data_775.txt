roozno_data###وزیر کشور: فاصله‌گذاری اجتماعی تا کشف دارو ادامه می‌یابد###http://roozno.com//fa/news/420180/وزیر-کشور-فاصله‌گذاری-اجتماعی-تا-کشف-دارو-ادامه-می‌یابد###[]###2020-04-02 20:26:00###۴۲۰۱۸۰###['فاصله\u200cگذاری اجتماعی']
1
1	وزیر کشور در حاشیه نشست امروز کمیته اجتماعی و امنیتی ستاد ملی مدیریت کرونا گفت: جلسه امروز کمیته با حضور تمامی اعضا و دستگاه‌های موضوع کار، تشکیل شد.
2	وی افزود: ماموریتی که به این کمیته داده شد، این بود که شرایط بازفعالیت حوزه‌های مختلف از نظر اجرایی بررسی شود و هرتصمیمی که ستاد ملی برای شرایط پیش رو اتخاذ کرد، آمادگی لازم برای اجرای آن مهیا باشد.
3	وزیرکشور در ادامه گفت: یکی از حوزه ها، حوزه آموزش و پرورش و آموزش عالی است که از هر دو حوزه توضیحاتی ارائه کردند و شرایط را ترسیم کردند و نظرات و پروتکل‌هایی که باید اجرا شود را مطرح کردند که ان شاءاغیره با رعایت پروتکل‌ها و لحاظ شرایط و نظرات وزارتخانه ها، در ستاد ملی تصمیم برای شروع در هرتاریخی که مقتضی خواهد بود، گرفته می‌شود و وزارتخانه‌ها هم باید آمادگی لازم را برای این کار داشته باشند.
4	رحمانی فضلی افزود: درخصوص فعالیت‌های اقتصادی چه در حوزه عمومی و چه در حوزه غیردولتی و دولتی نیز نظراتی مطرح شد و طرح بسیار خوبی با سه اولویت ریسک پایین، متوسط و بالا با شاخص‌های امتیازبندی شده ارائه شد.
5	بر این اساس، مشاغل دسته بندی شده است تا آن دسته از مشاغل با ریسک پایین در بازه زمانی زودتر، مشاغل با ریسک متوسط با فاصله مشخص و مشاغل با ریسک بالا با فاصله دیرتری شروع به فعالیت کنند.
6	وزیر کشور ادامه داد: در این جلسه مقرر شد وزارتخانه‌های بهداشت و صمت به همراه اصناف و اتحادیه‌ها پروتکل اجرایی کاربردی را در این زمینه تهیه کنند و در جریان نهائی سازی پروتکل ها، حتما نظرات تخصصی، تجربی و عینی صاحبان مشاغل و اصناف مورد توجه باشد؛ بعلاوه برای اجرا و نظارت هم سازوکار‌هایی پیش بینی شده است تا چگونگی اجرا و نظارت روشن شود.
7	وزیر کشور درخصوص فعالیت‌های عمومی نیز گفت: درخصوص فعالیت‌ها و مراکز عمومی مانند حرم ها، نماز‌های جمعه و جماعت، ورزشگاه‌ها و دیگر مراکز دارای تراکم جمعیتی، مقرر شد پروتکل‌هایی که پیش از این تهیه شده بود، مورد بررسی مجدد قرار گیرد.
8	وی افزود: همچنین با شورای سیاستگذاری نماز جمعه و متولیان حرم‌های مطهر صحبت می‌شود تا بعد از اینکه ستاد ملی مقابله با کرونا تصمیم گیری نهائی را اتخاذ کرد، بتوانیم با لحاظ شرایط لازم، فعالیت‌ها را با اطمینان بیشتر داشته باشیم.
9	وزیر کشور در ادامه ضمن تقدیر از اجرای تصمیمات این مرحله از سوی مردم گفت: به عنوان مسئول کمیته و متولی این کار، صادقانه می‌گویم که تصور ما از اجرای این طرح، همراه با این میزان از موفقیت نبود؛ اما اکنون باید اعلام کنیم که با آگاهی، اطلاع، همراهی و همدلی خوب مردم، هیچ خلائی در کار به خصوص در روز ۱۳ فروردین، شاهد نبودیم.
10	وی افزود: روز طبیعت یکی از دغدغه‌های اصلی ما بود چرا که یک سنت دیرینه آشتی با طبیعت و رفتن به طبیعت در جامعه وجود دارد و نرفتن به طبیعت آن هم به صورت اختیاری، کار بسیار مهمی بود که به خوبی انجام شد.
11	دکتر رحمانی فضلی در همین زمینه، ضمن تقدیر ویژه از مردم، از همه دستگاه‌هایی که در این زمینه فعالیت کردند مانند ناجا و بسیج، همچنین فرمانداران و استانداران تشکر و قدردانی کرد و ابراز امیدواری کرد: این همکاری تداوم داشته باشد و در سایه این همکاری کم نظیر، فضای مناسب تری را در پیش رو داشته باشیم.
12	وزیر کشور تصریح کرد: اگر در خصوص بازفعالیت در حوزه‌های مختلف، تصمیم گیری می‌شود، این به معنای رفع بیماری یا کنترل و مدیریت قطعی این بیماری نیست.
13	بلکه؛ بیماری به دلیل عدم رعایت بهداشت عمومی و بی مبالاتی‌های احتمالی در اجرای قواعد، می‌تواند با همان شیب افزایشی ادامه پیدا کند؛ لذا تا پایان واقعی موضوع که می‌تواند از طریق کشف دارو یا واکسن موثر و یا اقدامات بالای بهداشتی در دسترس قرار گیرد، در سطح جامعه با خطر مواجه هستیم و راه مقابله هم ادامه توجه به قواعد بهذاشتی و حفظ فاصله‌های لازم فیزیکی در مراودات اجتماعی است.
14	وی افزود: درخصوص فاصله گذاری اجتماعی اقدامات خوبی انجام شده است و باید این رعایت‌ها از جمله حفظ فاصله فیزیکی را رعایت کنیم تا اینکه اطمینان صد در صد ایجاد شود.
15	وزیر کشور تاکید کرد: شروع فعالیت‌ها از ۲۰ فروردین یا هرتاریخی که ستاد اعلام کند، به معنی اطمینان بخشی کامل به مردم نیست.
16	دوستان ما در وزارت بهداشت کماکان اصرار دارند که همه ملاحظاتی که اکنون از طرف مردم رعایت می‌شود، ادامه یابد.
17	وی اظهار کرد: البته اکنون، تسلط و تجربه وزارت بهداشت و کادر درمانی کشور نسبت به بیماری بسیار بیشتر شده است و آشنایی آن‌ها با این بیماری ناشناخته زیاد شده است، بعلاوه آگاهی‌های عمومی هم بالاتر رفته است که همه این‌ها مدیریت کار را سهل‌تر و راحت می‌کند و امیدواریم خداوند نیز توفیق دهد تا در این مرحله هم موفق باشیم عمر و دوره این بیماری کم شود و همچنین هزینه‌های انسانی که سرمایه‌های اصلی ما هستند، کاهش یابد.
18	بر اساس گزارش پایگاه اطلاع رسانی وزارت کشور، وزیر کشور در پایان، مجدداً به تمامی افرادی که عزیزان خود را در اثر این بیماری از دست داده‌اند تسلیت گفت و با ایشان ابراز همدری کرد.
