tabnak_data###لشکرکشی ارتش آمریکا به خیابان‌ها پس از ۳۰ سال برای مقابله با معترضان / اعتراض و آتش در خیابان‌های آمریکا ادامه دارد / دستور ترامپ برای برخورد با معترضان +عکس###https://www.tabnak.ir/fa/news/981520/لشکرکشی-ارتش-آمریکا-به-خیابان‌ها-پس-از-۳۰-سال-برای-مقابله-با-معترضان-اعتراض-و-آتش-در-خیابان‌های-آمریکا-ادامه-دارد-دستور-ترامپ-برای-برخورد-با-معترضان-عکس###['صفحه نخست', 'بین\u200cالملل']###2020-05-30 22:56:00###۹۸۱۵۲۰###['آمریکا', 'مینیاپولیس', 'ترامپ', 'پلیس', 'مینه سوتا']
1
1	ادامه ناآرامی‌ها در ایالت مینه‌سوتا به ویژه در شهر مینیاپولیس(Minneapolis) آمریکا که بر سر اقدام نژادپرستانه پلیس سفیدپوست علیه یک شهروند سیاهپوست آمریکایی با مرگ وی همراه شد، اکنون با اعزام نیروهای پرشمار ارتش برای کنترل اوضاع، این ایالت با حکومت نظامی بی‌سابقه‌ای مواجه است.
2	به گزارش روز شنبه شبکه سی‌ان‌ان، مقام‌های عالی ایالت مینه‌سوتا نسبت به آنچه در شهر مییناپلیس روی داده ابراز نگرانی کرده و نسبت به آن هشدار دادند.
3	فرماندار ایالت مینه‌سوتا در یک نشست خبری اعلام کرد: با ادامه ناآرامی‌ها، وضعیت شهر مینیاپولیس «به شدت خطرناک» است.
4	«تیم والز» افزود: اکنون دیگر ایالت‌های همسایه نگران آنچه در اینجا می‌گذرد، هستند؛ از همه می‌خواهم تا در خانه‌های خود بمانند.
5	با تداوم اعتراضات، سربازان آمریکایی در کارولینای شمالی و نیویورک باید ظرف چهار ساعت آماده اعزام به مینیاپولیس شوند.
6	این اقدام به دستور ترامپ برای استقرار نیرو در خیابان‌ها انجام می‌شود که از زمان شورش‌های ۱۹۹۲ لس‌آنجلس بی‌سابقه است.
7	در همین حال ژنرال «جان جنسن John Jensen »، فرمانده گارد ملی ایالت مینه‌سوتا نیز در این نشست خبری گفت: با اختیاراتی که از فرماندار ایالت مینه‌سوتا گرفته شد، در شروع کار، اعزام یک‌هزار سرباز به این ایالت برای کنترل اوضاع درخواست شد.
8	جنسن افزود: با اعزام این تعداد از سربازان، شمار نیروهای حاضر در این ایالت به یک‌هزار و ۷۰۰ نفر می‌رسد که در تاریخ این ایالت بی‌سابقه است.
9	بر اساس گزارش سی‌ان‌ان،با وجود اعمال حکومت نظامی و منع آمدوشد، بسیاری از ساکنان شهر مینیاپولیس آن را نادیده گرفته و برای ادامه اعتراض‌ها به خیابان آمدند.
10	این شبکه در ادامه گزارش داد، اکنون در یک بخش از شهر مینیاپولیس نزدیک به ۳۵۰ نیروی نظامی و پلیس برای مقابله با معترضان حضور دارند.
11	«اندرو کومو» فرماندار دموکرات ایالت نیویورک گفت که کرونا و اعتراضات علیه قتل یک شهروند سیاهپوست به دست پلیس عمق نابرابری در آمریکا را آشکار کرد.
12	کومو در کنفرانس خبری روزانه گفت: وقتی به مسائل نظام بهداشت عمومی مثل کووید۱۹ نگاه می‌کنید، می‌بینید که نابرابری در حوزه خدمات بهداشتی عمیق‌تر شده است.
13	وقتی به موضوع قتل «جورج فلوید» نگاه می‌کنید، می‌بینید که نابرابری و تبعیض در نظام عدالت عمیق‌تر شده است.
14	این مسائل به هم مرتبط هستند.
15	وی تاکید کرد، از این پس نباید به مسائل و بی‌عدالتی‌های نژادی به عنوان «موضوعات جداگانه» نگاه کرد.
16	کومو افزود: وقتی چنین اتفاقاتی یک یا دو بار رخ می‌دهد، شاید بتوان آنها را مسائلی جداگانه در نظر گرفت اما وقتی ۱۰ یا ۱۵ بار تکرار می‌شود اگر آنها را موضوعاتی جداگانه تلقی کنید، بدان معناست که یا نمی‌بینید یا اوضاع را انکار می‌کنید.
17	در شرایطی که مینیاپولیس از قتل جورج فلوید، سیاه‌پوست آمریکایی همچنان ملتهب است، شوک و نارضایتی در آفریقا افزایش یافته و برخی سفارتخانه‌های آمریکا در این قاره در اقدامی بی‌سابقه بیانیه‌های انتقادی صادر و تاکید کرده‌اند هیچ کس فراتر از قانون نیست.
18	به گزارش آسوشیتدپرس، این بیانیه‌ها در شرایطی منتشر می‌شود که جمعه موسی فکی محمد، رئیس کمیسیون اتحادیه آفریقا “قتل” جورج فلوید را محکوم کرده و گفته، این نهاد “رویکردهای تبعیض‌آمیز ادامه‌دار علیه شهروندان سیاه‌پوست در آمریکا را محکوم می‌کند.
19	”بسیاری از دیپلمات‌های آمریکایی که نگران وجهه کشورشان در قاره آفریقا هستند، برای کنترل اوضاع پیش‌قدم شدند.
20	مایک همر، سفیر آمریکا در کنگو در پیامی توییتری نوشت:‌ عمیقا از مرگ تاسف‌بار جورج فلوید در مینیاپولیس ناراحت شدم.
21	وزارت دادگستری تحقیقات جنایی جامع را به عنوان اولویت اصلی انجام می‌دهد.
22	نیروهای امنیتی سراسر جهان باید پاسخگوی رفتارشان باشند.
23	هیچ کس فراتر از قانون نیست.
24	سفارتخانه‌های آمریکا در کنیا و اوگاندا هم بیانیه‌های مشابهی داشتند.
25	در همین حال، سفارت‌های آمریکا در تانزانیا و کنیا یک بیانیه مشترک از دفتر وزارت دادگستری آمریکا درباره این تحقیقات را منتشر کردند.
26	«دونالد ترامپ» روز جمعه تهدید کرده بود چنانچه تظاهرات معترضان به خشونت پلیس آمریکا علیه رنگین‌پوستان ادامه یابد، نیروهای امنیتی به سمت آنها شلیک خواهند کرد.
27	رئیس‌جمهور آمریکا در توئیت دیگری ضمن توهین به معترضان آمریکایی و نمک‌ پاشیدن به روی زخم کسانی که علیه خشونت پلیس با رنگین‌پوستان این کشور تظاهرات کردند، نوشت: «این اراذل و اوباش، به یاد و خاطره جورج فلوید بی‌احترامی می‌کنند و من اجازه نمی‌دهم این اتفاق رخ دهد».
28	دوشنبه گذشته بود که یک این افسر پلیس سعی کرد با رفتاری خشن، «جورج فلوید» را که غیرمسلح بود، بازداشت کند.
29	تصاویر منتشر شده از این حادثه نشان می‌داد که افسر پلیس آمریکایی، زانوی خود را روی گردن فلوید قرار داده و مانع نفس کشیدن او شده بود.
30	این رفتار خشونت‌آمیز در نهایت به مرگ این سیاه‌پوست منجر شد.
31	به نوشته روزنامه دیلی میل،‌ با ادامه اعتراضات در مینیاپولیس مینه‌سوتا برای چهارمین شب پیاپی و تشدید اعتراضات خشونت‌آمیز به کشته شدن جورج فلوید، رئیس‌جمهوری آمریکا به ارتش کشورش برای استقرار در خیابان‌های آمریکا آماده‌باش داده است.
32	یک معترض نوزده ساله در دیترویت به ضربه گلوله یک فرد ناشناس که گفته می‌شود، ارتباطی با نیروهای امنیتی نداشته است، کشته شده است.
33	در همین حال به سربازان آمریکایی در کارولینای شمالی و نیویورک دستور داده شد تا برای اعزام ظرف چهار ساعت و نیروها در کلورادو و کانزاس ظرف ۲۴ ساعت آماده شوند.
34	معترضان در مینیاپولیس مقررات منع آمد و شد را نقض کرده، گارد ملی قادر به کنترل معترضان نیست و غارت‌هایی گزارش شده است.
35	دفتر شبکه خبری سی‌ان‌ان در آتلانتا تحت محاصره درآمده است و معترضان به سمت پلیس که از آنجا محافظت می‌کند، بمب دودزا پرتاب می‌کنند.
36	به گفته منابع مطلع، دستور آماده‌باش ارتش آمریکا پس از آن مطرح شد که دونالد ترامپ از مارک اسپر، وزیر دفاع آمریکا خواست تا گزینه‌های نظامی برای مقابله با تشدید ناآرامی مدنی در سراسر ایالات متحده را ارائه کند.
37	ترامپ همچنین در واکنش به توییت دموکرات‌های سابق درباره چگونگی اداره مینیاپولیس به دست دموکرات‌ها نوشت: «زمان تغییر است!
38	#۲۰۲۰» این توییت بیش از ۲۵ هزار مرتبه بازنشر شد.
