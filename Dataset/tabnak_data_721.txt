tabnak_data###عبدالله عبدالله: توافق صلح میان آمریکا و طالبان نهایی شده است###https://www.tabnak.ir/fa/news/959944/عبدالله-عبدالله-توافق-صلح-میان-آمریکا-و-طالبان-نهایی-شده-است###[]###2020-02-18 13:25:00###۹۵۹۹۴۴###['آمریکا', 'طالبان', 'عبدالله عبدالله']
1
1	رئیس اجرایی دولت افغانستان در سخنانی خطاب به شورای وزیران این کشور اظهار کرد، توافق صلح میان طالبان و آمریکا "نهایی شده است".
2	به گزارش ایسنا، به نقل از پایگاه خبری "طلوع"، عبدالله عبدالله رئیس اجرایی دولت افغانستان اظهار امیدواری کرد که پیشرفت اخیر در فرآیند صلح مربوط به این کشور ادامه پیدا کرده و وارد مرحله مذاکرات بین افغانی شده و سپس منجر به صلح پایدار در افغانستان شود.
3	عبدالله عبدالله گفت: توافق میان طالبان و آمریکا نهایی شده است و امضای این توافق براساس کاهش خشونت‌ها طی یک دوره هفت روزه انجام شده و این روند ادامه پیدا خواهد کرد.
4	عبدالله عبدالله گفت: این توافق در عین حال فرصتی به طرف مقابل می‌دهد برای آنکه نشان دهد خواستار صلح در کشور است.
5	این در حالی است که زلمای خلیلزاد نماینده ویژه آمریکا در فرآیند صلح و آشتی افغانستان توییتی درباره پیشرفت در روند صلح افغانستان منتشر و به موضوع این توافق کاهش خشونت میان آمریکا و طالبان اشاره کرد اما در عین حال گفت، هنوز دستیابی به موفقیت را نمی‌توان تضمین کرد.
6	خلیلزاد در عین حال در توئیتر به موضوع دیدارش با اشرف غنی رئیس جمهور افغانستان در جریان کنفرانس امنیتی مونیخ و یکسری دیدارهای دیگرش با رهبران و نمایندگان کشورهای دیگر اشاره کرده و در ادامه درباره سفر "طولانی و ثمربخش" خود به دوحه پیش از شرکت در کنفرانس امنیتی مونیخ صحبت کرد.
7	رئیس اجرایی دولت افغانستان در ادامه صحبت‌هایش از نیروهای افغان خواست اراده خود را برای اجرای توافق کاهش خشونت‌ها که به صورت اصولی مورد پذیرش آمریکا و طالبان قرار گرفته، نشان دهند.
8	وی تأکید کرد: طالبان همچنین باید از این فرصت استفاده کرده تا تمایلش را برای اجرای موضوع کاهش خشونت‌ها نشان دهد.
9	عبدالله عبدالله تأکید کرد: به هنگام کار به روی جزئیات مساله کاهش خشونت‌ها چیزی که اهمیت زیادی دارد نشان دادن عملی ساختن اراده ما برای صلح است.
