roozno_data###دستورات مهم روحانی در پی تشدید ابتلا به کرونا در برخی استان‌ها/پروتکل‌های بهداشتی در اماکن مقدس، ادارات و مراکز پرتجمع رعایت شود###http://roozno.com//fa/news/428219/دستورات-مهم-روحانی-در-پی-تشدید-ابتلا-به-کرونا-در-برخی-استان‌هاپروتکل‌های-بهداشتی-در-اماکن-مقدس-ادارات-و-مراکز-پرتجمع-رعایت-شود###[]###2020-05-24 22:29:00###۴۲۸۲۱۹###['دستورات مهم روحانی']
1
1	رئیس جمهور ضرورت همکاری و تلاش مدیران اجرایی و بهداشتی استان خوزستان برای کنترل سریعتر تعداد ویروس کرونا در این استان را مورد تاکید قرار داد و گفت: درصورت رعایت نشدن دقیق پروتکل‌های بهداشتی و رشد شیوع ویروس کرونا علاوه بر به خطر افتادن سلامت مردم، اعمال دوباره محدودیت‌ها خسارت‌های اقتصادی زیادی برای خوزستان به همراه خواهد داشت.
2	حجت الاسلام والمسلمین حسن روحانی روز یکشنبه در تماس تلفنی با استاندار خوزستان در جریان آخرین وضعیت بیماری کووید ۱۹ و شیوع ویروس کرونا در این استان و اقدامات انجام شده از سوی ستاد استانی مقابله با کرونا در خوزستان قرار گرفت.
3	روحانی در این تماس تلفنی که نزدیک به یک ساعت به طول انجامید، بر ضرورت اطلاع‌رسانی و آگاهی‌بخشی به مردم استان از سوی مسئولان و متخصصان بهداشتی و درمانی تاکید کرد و افزود: تببین درست و دقیق موارد مرتبط با اصول بهداشتی و مصادیق فاصله‌گذاری هوشمند در میان مردم، می‌تواند نقش مهمی در مهار رشد تعداد مبتلایان ایفا کنند.
4	رئیس جمهور با دعوت از مردم استان برای همکاری با مسئولان و همچنین متخصصان بهداشت و درمان در زمینه رعایت کامل پروتکل‌های بهداشتی، اظهار داشت: تنها با رعایت اصول بهداشتی و فاصله‌گذاری هوشمند است که می‌توان زنجیره شیوع ویروس کرونا را قطع کرد، در غیراینصورت با افزایش تعداد مبتلایان مواجه خواهیم بود که ممکن است به بازگشت برخی محدودیت‌ها در استان منجر شود.
5	رئیس جمهور در ادامه گفت‌وگو با استاندار خوزستان، از وضعیت این استان در زمینه تولید محصولات کشاورزی با توجه به بارش‌های مناسب در فصل بهار آگاه شد و با ابراز خرسندی از افزایش میزان تولید گندم استان نسبت به سال گذشته، تصریح کرد: کشاورزان و گندمکاران خوزستان با سعی و تلاش خود، نقش مهمی در خودکفایی کشور از نظر تولید گندم ایفا کرده‌اند.
6	روحانی با اشاره به دریافت گزارش از وزارت نیرو در مورد وضعیت منابع آبی کشور تاکید کرد: به وزارت نیرو دستور داده‌ام که با توجه به شرایط خاص امسال کشور از نظر بارش‌ها، موضوع کشت برنج در استان خوزستان برای سال جاری را با نظر مثبت بررسی و برای تصویب در جلسه جاری دولت ارائه کند.
7	رئیس جمهور همچنین با بیان اینکه استان خوزستان به عنوان یکی از استان‌های مرزی از اهمیت بالایی برای کشور برخوردار بوده و از ظرفیت‌های بسیار خوبی برای تبادلات تجاری و کالای با کشورهای همسایه برخوردار است، تاکید کرد: مدیریت عالی استان، تقویت تلاش‌ها و رایزنی‌ها با کشورهای همسایه برای توسعه همکاری‌های تجاری و تبادلات مرزی با رعایت پروتکل‌های بهداشتی را در دستور کار خود قرار دهد.
8	غلامرضا شریعتی استاندار خوزستان نیز در این تماس تلفنی، گزارش کاملی از وضعیت استان از جمله در زمینه شیوع ویروس کرونا و روند رو به رشد تعداد مبتلایان در این استان به‌دلیل عدم رعایت کامل پروتکل‌های بهداشتی، ارائه و اقدامات انجام شده از سوی مدیریت استان برای متوقف کردن روند رشد تعداد مبتلایان را تشریح کرد.
9	شریعتی وضعیت تولید محصولات کشاورزی از جمله گندم در استان را با توجه به بارش‌های خوب بهاری، بسیار خوب و افزایشی نسبت به سال گذشته عنوان کرد.
10	گفت و گوی روحانی با وزیر بهداشتحجت الاسلام والمسلمین حسن روحانی روز یکشنبه در گفت و گو با وزیر بهداشت ضمن دریافت گزارش از آخرین وضعیت بیماری کووید ۱۹ در کشور، تاکید کرد: در مناطقی که این روزها بدلیل عدم رعایت دقیق پروتکل های بهداشتی تا حدودی شاهد رشد ابتلا هستیم، ستادهای استانی مقابله با کرونا باید با همکاری استانداران و روسای دانشگاه های علوم پزشکی فعالیت خود را برای توقف رشد ویروس تشدید کنند.
11	روحانی با اشاره به بازگشایی مراکز پر تجمع، اماکن مقدسه و حرم های شریف و همچنین فعالیت ادارات با ظرفیت کامل از هفته آینده، اظهارداشت: ضروری است که با همکاری و همراهی مسئولین این مراکز، پروتکل های بهداشتی به صورت کامل رعایت شود و وزارت بهداشت نظارت دقیق و مستمر بر این امر را در دستور کار خود داشته باشد.
12	رئیس جمهور تصریح کرد: باید مراقبت ها ، نظارت دقیق و اطلاع رسانی مستمر همچنان ادامه داشته باشد تا با بازگشایی های اخیر در برخی مراکز و اصناف و همچنین ازسرگیری فعالیت مراکز پرتجمع احیانا شاهد توقف روند نزولی ابتلا و رشد بیماری نباشیم.
13	"سعید نمکی" وزیر بهداشت، درمان و آموزش پزشکی نیز در این گفت و گو گزارش کاملی از وضعیت بیماری کووید ۱۹ در کشور ارائه و تاکید کرد: با همکاری و همراهی مردم در رعایت اصول بهداشتی خوشبختانه شاهد شیب نزولی ویروس کرونا در کل کشور هستیم اما متاسفانه در یک یا دو استان و چند شهر بدلیل عدم رعایت دقیق پروتکل های بهداشتی شاهد رشد تعداد مبتلایان هستیم.
14	گفتگوی ارزی با رئیس کل بانک مرکزیحجت الاسلام والمسلمین حسن روحانی روز یکشنبه در گفت و گو با رئیس کل بانک مرکزی ضمن دریافت گزارش آخرین وضعیت روند تامین ارز واردات کالاهای اساسی و ضروری کشور، بر تلاش مضاعف بانک مرکزی و سایر دستگاه های اجرایی برای کنترل تورم تاکید کرد.
15	رئیس بانک مرکزی نیز در این گفت و گو با اشاره به احیاء تدریجی صادرات به کشورهای همسایه که به خاطر شیوع کرونا افت کرده بود، از رشد میزان عرضه ارز درسامانه نیما و واردات درمقابل صادرات خبر داد.
16	"عبدالناصر همتی" همچنین گزارشی از روند پیگیری دسترسی به منابع ارزی درخارج کشورارائه کرد و چارچوب هدف گذاری تورمی در سیاستگذاری نوین پولی بانک مرکزی را به اطلاع رئیس جمهور رساند.
