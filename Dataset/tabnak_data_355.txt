tabnak_data###ذره بین مالیاتی بر روی تراکنش‌های بیش از ۵ میلیارد تومان/ ۴۵ هزار میلیارد تومان فرار مالیاتی داریم###https://www.tabnak.ir/fa/news/955896/ذره-بین-مالیاتی-بر-روی-تراکنش‌های-بیش-از-۵-میلیارد-تومان-۴۵-هزار-میلیارد-تومان-فرار-مالیاتی-داریم###['اقتصادی', 'داخلی']###2020-02-01 12:54:00###۹۵۵۸۹۶###['سازمان امور مالیاتی', 'فرار مالیاتی', 'اخذ مالیات', 'تراکنش بانکی']
2@@@3
1	به گزارش ؛ امیدعلی پارسا صبح امروز (شنبه) در جلسه صبحانه کاری با فعالان اقتصادی اتاق بازرگانی ایران، افزود: اگر مسوول مالیاتی کشور باشید، اولین سوال این است که برای اداره کشور چقدر مالیاتو از چه بخش‌هایی و با چه نرخی باید گرفت؟ و اگر استثنایی برای معافیت مالیاتی باشد آن معافیت باید در کجا اعمال شود؟وی تنها منبع درآمدی دولت را مالیات دانست و افزود: تنها در شرایطی می‌توان مالیات از بخش‌های مختلف اقتصادی کشور دریافت کرد که تولید، اقتصاد و صادرات رونق گرفته و مالیات ستانی بر مبنای آن صورت گیرد.
2	پارسا اظهار کرد: در ۳۰ کشور پیشرو ۹۵ درصد اظهار نامه‌های مالیاتی به صورت صادقانه ارائه می‌شود و اخذ مالیات نیز متناسب با درآمد و ثروت است.
3	البته آن ۵ درصد از جامعه که مالیات نمی‌دهند، باید به نحوی گرفتار شوند که ترجیح دهند مالیات خود را به موقع بپردازند.
4	رئیس کل سازمان امور مالیاتی با تاکید بر اینکه در این کشورها فرار مالیاتی وجود ندارد، افزود: سازمان‌های امور مالیاتی در دنیا به تمامی اطلاعات درآمدی، تولید، صادرات، واردات، تراکنش ها و حساب‌ها دسترسی دارند و هوشمندانه مالیات می‌گیرند.
5	بنابراین از آنجایی که بسترهای اخذ مالیات هوشمند در دنیا فراهم است، سازمان‌های مالیاتی به حق از مردم مالیات دریافت کرده و عدالت مالیاتی برقرار است.
6	به نقل از گزارش ایرنا؛ وی توضیح داد: هر دولتی برای اعمال حاکمیت خود باید ٢٠ تا ٢٥ درصد از کل تولید ناخالص داخلی را در اختیار بگیرد تا از این محل کل کالاهای عمومی کشور تامین شود.
7	این در شرایطی است که در ایران، بین ٧ تا ٨ درصد از درآمدهای جامعه به عنوان مالیات در اختیار دولت قرار می گیرد و نمی‌توان با این رقم اندک تمام وظایف حاکمیت را انجام داد.
8	پارسا با اشاره به روند الکترونیکی اخذ مالیات در کشور تاکید کرد: باید توجه داشت که دریافت الکترونیکی مالیات با اخذ هوشمند مالیات متفاوت است؛ چراکه در سیستم مالیاتی هوشمند، سازمان امور مالیاتی به تمامی اطلاعات دسترسی دارند و راهی برای فرار مالیاتی باقی نمی‌ماند.
9	وی با بیان اینکه قرار نیست برای جبران درآمدهای بودجه به سراغ بخش خصوص با شناسنامه رفت، افزود: عدالت مالیاتی زمانی است که هر فرد متناسب با درآمد و مصرف مالیات بدهد و اگر داده‌هایی که پیش از این ذکر شد در اختیار سازمان امور مالیاتی باشد، می‌توان عدالت مالیاتی را رعایت کرد.
10	رییس کل سازمان امور مالیاتی همچنین اعلام کرد که براساس آیین نامه جدید این سازمان، تمامی تراکنش‌های بیش از ۵ میلیارد تومان در ۵ سال گذشته بررسی خواهد شد.
11	پارسا اعلام کرد: تا پایان هفته جاری آیین نامه بررسی تراکنش های بانکی برای اجرا ابلاغ خواهد شد که مسئله بسیار مهمی است.
12	به نقل از گزارش ایبنا؛ رئیس سازمان امور مالیاتی در این جلسهافزود: تمامی تراکنش ها شامل این موضوع نمی شوند و تنها تراکنش های بیش از ٥ میلیارد تومان بررسی خواهد شد و سازمان امور مالیاتی حق دارد تا برای این موضوع تراکنش های ٥ سال گذشته را بررسی کند.
13	پارسا درباره آیین نامه جدید بررسی تراکنش‌های بانکی اظهار داشت: آیین نامه‌ای را تا آخر این هفته ابلاغ خواهیم کرد که چگونه با تراکنش‌های بانکی که در حال حاضر انجام می‌شود، برخورد کنیم.
14	وی با بیان اینکه طبق قانون هر کسی به هر دلیلی کتمان درآمد کرده باشد، سازمان مالیاتی تا ۵ سال می تواند به عقب بازگردد و تراکنش‌های بانکی وی را بررسی کند، افزود: براساس این آیین ‌نامه کف و حداقل بررسی تراکنش‌ها ۵ میلیارد تومان است.
15	معاون وزیر اقتصاد در عین حال تصریح کرد: البته بحث فرار مالیاتی نیز داریم که ممکن است از سوی مراجع دیگری به ما اعلام شود و در آن صورت حتی تراکنش‌های کمتر از ۵ میلیارد تومان آن فرد نیز بررسی خواهد شد.
16	رییس سازمان امور مالیاتی ادامه داد: باید توجه داشته باشید که ممکن است از یک تراکنش ۵ میلیارد تومانی، تنها ۲ تا ۳ درصد مالیات خالص واریزی به خزانه شود.
17	پارسا تصریح کرد: در ابتدا تمامی تراکنش‌هایی که ربطی به مالیات ندارد کنار گذاشته می‌شود و شاید در همین مرحله ۵۰ درصد از کل تراکنش‌ها کنار گذاشته شود.
18	بعد از آن تراکنش‌های مورد نظر مشمول مالیات، داخل نرخ شده و محاسبات آن انجام می‌شود.
19	وی ابراز امیدواری کرد که مجموعه اطلاعات سازمان امور مالیاتی درباره معاملات، ملک و املاک و همچنین تراکنش‌ها مانند تمامی کشورهای دنیا کامل شود.
20	پارسا همچنین اعلام کرد: براساس برآوردها حدود ۴۰ تا ۴۵ هزار میلیارد تومان فرار مالیاتی داریم.
21	وی درباره اخذ مالیات از افراد مشهود (سلبریتی‌ها) نیز گفت: براساس قانون فعلی، جاری و حاکم مالیات‌های مستقیم، کل فعالیت‌های فرهنگی و هنری از مالیات معاف است و اینکه در اصلاحیه بعدی چه تصمیمی نهایتا گرفته می‌شود، در اختیار من نیست.
22	معاون وزیر اقتصاد افزود: بحث کلی البته بیشتر متوجه مالیات بر ارزش افزوده است و اینکه در مجلس می‌گویند سینما و فرهنگ و هنر از مالیات معاف باشند، منظور معافیت بلیت‌های سینما از مالیات بر ارزش افزوده است و اینجا بحث سلبریتی‌ها مطرح نیست.
23	رییس سازمان امور مالیاتی درباره آخرین پیگیری‌ها درباره اخذ مالیات از پزشکان و وکلا نیز تاکید کرد: هفته قبل نشستی با جامعه پزشکی کشور داشتیم و آنجا تفاهم نامه‌ای داریم که قرار شد دوستان ما در نظام پزشکی کشور به طور اَحسن و شایسته داخل خود و با سازوکارهای خودشان حل کنند.
24	وی درباره مهلت به پزشکان اظهار داشت: این موضوع در اظهارنامه‌های مالیاتی پزشکان در خرداد سال آینده مشخص می‌شود و سازمان مالیاتی برگ تشخیص مالیاتی پزشکان را با سایر اطلاعات در اختیار خود تطبیق می‌دهد و در صورتی که کسی تخلف کرده باشد، با این موضوع به عنوان مسئله مالیاتی برخورد شده و جرائم بسیار سنگینی هم برای آنها در نظر گرفته خواهد شد که به هیچ عنوان قابل بخشش نیست.
25	پارسا گفت: مالیات وکلا نیز مانند ۱۵ صنف دیگر به آنها ابلاغ شده و اگر تکالیف قانونی خود را در اظهارنامه خردادماه سال آینده خود انجام ندهند، با آنها به شدت برخورد می‌شود.
26	وی در خصوص درآمدهای مالیاتی پیش بینی شده در بودجه ۹۹ گفت: آن رقمی که از دولت به کمیسیون تلفیق رفته ۱۷۵ هزار میلیارد تومان است، ولی اینکه در کمیسیون تلفیق و صحن چه رقمی تصویب می شود، باید صبر کنیم.
