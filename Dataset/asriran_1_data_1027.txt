asriran_1_data###تست کرونای 5 نفر در فولاد خوزستان مثبت اعلام شد###https://www.asriran.com/fa/news/730314/تست-کرونای-5-نفر-در-فولاد-خوزستان-مثبت-اعلام-شد###['ورزشی']###2020-05-26 13:49:00###۷۳۰۳۱۴###['کرونا', 'فولاد']
3
1	باشگاه فولادخوزستان بیانیه‌ای در خصوص وجود تعدادی تست مثبت کرونا در بین اعضای تیم بزرگسالان صادر کرد.
2	به گزارش سایت باشگاه فولاد خوزستان، در این بیانیه که برای روشن شدن افکار عمومی، آگاهی هواداران پرشور فولاد و همچنین اهالی فوتبال صادر شده، آمده است: باشگاه فولادخوزستان از ابتدای پیدایش و شیوع ویروس کرونا در کشور عزیزمان بر حفظ سلامتی جامعه تاکید داشته، مدیریت باشگاه و سرمربی تیم بزرگسالان ازجمله اولین نفراتی بودند که درباره تعطیلی لیگ و اهمیت سلامتی بازیکنان، اعضای تیم، عوامل برگزاری مسابقات، خانواده‌های آن‌ها و در نتیجه سلامتی افراد جامعه صحبت کردند و تعطیلی زودهنگام لیگ در اسفندماه سال گذشته را نیاز جامعه دانستند.
3	این تعطیلی در حالی اتفاق افتاد که تیم فولادخوزستان از سه بازی آخر خود در مسابقات لیگ ۹ امتیاز کسب کرده بود و در بهترین شرایط روحی و فنی قرار داشت اما باشگاه فولادخوزستان با تاکید بر اهمیت سلامتی افراد جامعه، در آن شرایط بحرانی برای تعطیلی لیگ قدم برداشت.
4	پس از گذشت نزدیک به ۷۰ روز از پایان تمرینات، با اعلام سازمان لیگ‌برتر مبنی بر شروع دوباره تمرینات پس از انجام آزمایشات لازم، اعضای تیم فولاد شب چهارشنبه ۳۱ اردیبهشت در هتل المپیک تهران گرد هم آمدند و از همان ابتدا زیر نظر دکتر مرادی پزشک باتجربه تیم تحت کنترل شدید بهداشتی قرار گرفتند.
5	از همان بدو ورود ماسک، مواد ضد عفونی و دیگر اقلام بهداشتی در اختیار تمامی اعضای تیم قرار گرفت و همچنین طبق پروتوکل برای حفظ فاصله اجتماعی به هر فرد حاضر در اردو یک اتاق اختصاص داده شد.
6	صبح روز پنج‌شنبه ۱ خرداد اولین تست PCR از تمامی اعضا گرفته شد که پاسخ این آزمایش روز شنبه ۳ خرداد به دست دکتر مرادی، پزشک تیم رسید که حاکی از منفی بودن تمامی تست‌ها داشت.
7	پس از آن تمرینات تیم نیز طبق پروتوکل اعلام شده از سوی معاونت بهداشت جهت برگزاری لیگ‌برتر آغاز شد که لازم به ذکر است اعضای تیم با دو اتوبوس جداگانه و فاصله گذاری مناسب به سمت محل تمرین تردد کردند.
8	همچنین قبل و بعد تمرین نیز بازیکنان و وسایل مورد استفاده قرار گرفته نیز توسط عوامل باشگاه ضدعفونی شدند.
9	در کنار این اقدامات، قرارداد برای خرید ۵ گیت ضدعفونی در جهت نصب در ورزشگاه شهدای فولادخوزستان نیز با نظارت و‌ پی‌گیری مدیرعامل باشگاه کرونا منعقد شد.
10	باشگاه فولاد سلامت اعضای خود که جزیی از خانواده بزرگ شرکت فولادخوزستان به حساب می‌آیند را بحث اصلی خود می‌داند و از این‌رو با مشورت مسئولان باشگاه و تیم تصمیم گرفته شد تا آزمایش PCR دیگری از افراد حاضر در اردو برای دومین بار گرفته شود.
11	این تست صبح روز گذشته انجام شد و در اواخر شب گذشته جواب اولیه مبنی بر مشکوک بودن تعدادی از اعضای تیم به پزشک تیم رسید که طبق تصمیم ایشان تمامی موارد مشکوک فورا در قرنطینه قرار گرفتند.
12	دقایقی قبل آزمایشگاه مربوطه جواب قطعی این تست را به پزشک تیم تحویل داد که طبق آن سه نفر از کادر تیم و دو بازیکن جواب تست‌شان مثبت اعلام شد، این در حالی است که تیم فولادخوزستان از روز اول شروع اردو در قرنطینه کامل به سر برده و تمام موارد بهداشتی را به‌طور کامل رعایت کرده اما این ویروس فرصت‌طلب از کوچک‌ترین موقعیت برای انتقال و شیوع استفاده می‌کند که کار را برای هر تیم و مجموعه‌ای سخت خواهد کرد.
13	در تمام مدت بیماری، باشگاه فولاد در کنار اعضای خود خواهد بود تا هرچه زودتر این دوران سخت برای این افراد به پایان برسد.
14	سه روز دیگر افراد حاضر در قرنطینه و همچنین دیگر نفرات تیم فولادخوزستان بازهم تست کرونا انجام خواهند داد تا یک پایش دیگر در مورد این مسأله جهانی در تیم انجام شود.
15	با نظر مدیریت باشگاه و سرمربی تیم بزرگسالان تصمیم بر این گرفته شد تا برای حفظ آرامش بازیکنان و تیم، هرگونه مصاحبه‌ای از سوی اعضای تیم بزرگسالان ممنوع اعلام شود.
16	قطعا باشگاه فولادخوزستان برای حفظ سلامتی اعضای خود و همچنین دیگر افراد جامعه از هیچ کوششی دریغ نخواهد کرد.
17	به این امید که هرچه زودتر این ویروس از کشور عزیزمان و جهان ریشه‌کن شود.
