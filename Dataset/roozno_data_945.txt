roozno_data###حریرچی: روند ابتلا در بیشتر استان‌ها نزولی است###http://roozno.com//fa/news/421771/حریرچی-روند-ابتلا-در-بیشتر-استان‌ها-نزولی-است###[]###2020-04-13 10:47:00###۴۲۱۷۷۱###['حریرچی', 'استان ها']
1
1	معاون‌ کل وزارت بهداشت، درمان و آموزش پزشکی گفت: روند ابتلا به کرونا و مرگ و میر حاصل از آن در اصفهان به مدت حدود ۲۰ روز سیر نزولی قابل توجه نداشته است اما در بیشتر استان‌ها و در مجموع کشور روند نزولی دارد.
2	.
3	به گزارش روز نو :ایرج حریرچی افزود: استان اصفهان اگر چه در کنترل بیماری به خوبی عمل کرده ولی در این مدت روند ابتلای بیماری در خط افقی ثابت حرکت کرده است.
4	معاون‌ کل وزارت بهداشت، درمان و آموزش پزشکی اظهار داشت: با اینکه در ۶ استان روند ابتلا به کرونا سیر صعودی تدریجی داشته، در برخی استان‌ها از جمله اصفهان سیر صعودی یا نزولی چشمگیری نداشته و در یک خط صاف حرکت کرده است.
5	وی تاکید کرد: استان اصفهان اگر چه در کاهش بیماری موفق بوده ولی در ۲۰ روز گذشته روند نزولی مورد انتظار را نداشته است.
6	حریرچی گفت: امید است با اقدامات بیشتر شاهد روند نزولی بیشتری باشیم.
7	وی با اشاره به سه راهبرد اصلی وزارت بهداشت در مدیریت بیماری کرونا، ادامه داد: اولین راهبرد فاصله‌گذاری اجتماعی هوشمند حداکثری است.
8	معاون‌ کل وزارت بهداشت، درمان و آموزش پزشکی اضافه کرد: این راهبرد به این معناست که مردم بدانند هنوز سیاست در خانه ماندن باید ادامه داشته باشد و خروج از منزل برای کارهای غیر ضروری مثل دید و بازدیدها، مسافرت، خریدهای غیر ضروری و امثال آن انجام نشود.
9	وی شناسایی بیماران بدون نشان را دومین راهبرد مقابله با بیماری کرونا برشمرد و گفت: ۸۰ درصد افراد آلوده، افراد کم علامت و بی‌علامتی هستند که می‌توانند با جابجایی این ویروس را در جامعه منتشر کنند و تلاش ما آن است که این افراد در مراحل اولیه شناسایی شوند.
10	حریرچی تصریح کرد: سومین راهبرد شناسایی و جداسازی افرادی است که با بیماران و افراد ناقل مرتبط بوده‌اند که این اقدام در استان زنجان به صورت آزمایشی انجام و به سایر استان‌ها نیز تسری پیدا خواهد کرد.
11	وی خاطرنشان کرد: شناسایی این افراد در خانواده، محل کار و تعاملات و جداسازی آنها و قرنطینه در منزل ضروری است زیرا اگر چنین افرادی مبتلا قطعی شوند می‌توانند ویروس را به دیگران سرایت دهند.
