roozno_data###رئیس جامعه المصطفی: حاضرم سوگند بخورم سطح زندگی بیش از ۷۰ درصد مردم اروپا پایین تر از مردم ایران است###http://roozno.com//fa/news/412209/رئیس-جامعه-المصطفی-حاضرم-سوگند-بخورم-سطح-زندگی-بیش-از-۷۰-درصد-مردم-اروپا-پایین-تر-از-مردم-ایران-است###[]###2020-02-06 12:22:00###۴۱۲۲۰۹###['مردم اروپا', 'مردم ایران']
1
1	حجت الاسلام عباسی گفت: بنده در گذشته و در حال حاضر مسئول بخش اروپای المصطفی بوده و هستم و حاضرم سوگند بخورم که ۷۰ تا ۸۰ درصد مردم اروپا سطح زندگی پایین تری از مردم ایران دارند؛ رسانه، دنیا را به نحو دیگر ترسیم کرده است و نمی دانیم در آن کشورها چه خبر است.
2	به گزارش روز نو ، حجت الاسلام والمسلمین عباسی، رئیس جامعه المصطفی العالمیه امشب در مجمع عمومی نمایندگان طلاب و فضلا که در سالن جلسات جامعه مدرسین برگزار شد، اظهار داشت: انقلاب اسلامی دستاوردهای بسیاری برای مردم ایران و جهان و حوزه های علمیه داشته؛ اما غول های رسانه ای دنیا در تلاشند دستاوردهای انقلاب اسلامی دیده نشود.
3	وی ابراز داشت: امروز تصویرسازی یکی از فعالیت های رسانه های غربی است تا اذهان جوانان ما را به این سمت ببرند که در غرب، گل و بلبل است و مشکلات بسیاری در کشور ما وجود دارد.
4	رئیس جامعه المصطفی خاطرنشان ساخت: استعمارگران در گذشته با سلاح، ارتش و نیروهای نظامی وارد کشورها می شدند تا بتوانند به اهداف و برنامه های خود برسند؛ اما امروز فکر ملت ها را با رسانه تصاحب می کنند تا به اهداف خود دست پیدا نمایند.
5	حجت الاسلام والمسلمین عباسی تصریح کرد: استکبار با رسانه خود کاری انجام داده که جوان مسلمان افغانستانی خدمت های ایران اسلامی به این کشور را نبیند و حتی اعتراض داشته باشد؛ اما آمریکا را خیرخواه کشور خود می داند.
6	وی بیان داشت: دروغ و خلاف واقع از جمله حیله های استکبار برای فعالیت های رسانه ای است و هیچ مشکلی با این روش ها ندارند.
7	رئیس جامعه المصطفی اظهار داشت: این حیله های رسانه ای سبب می شود که جوان ایرانی، دستاوردهای انقلاب اسلامی را نبیند؛ ما وظیفه داریم این دستاوردها را بیان نماییم.
8	حجت الاسلام والمسلمین عباسی ابراز داشت: ما کشوری بودیم که در تولید علم اصلا به حساب نمی آمدیم؛ اما در سال ۲۰۰۲ ایران را در جرگه کشورهایی که تولید علم دارند، حساب کرده و رتبه چهل و هشتم در دنیا را برای ما اعلام نمودند؛ اما در سال ۲۰۱۲ این رتبه به شانزدهم رسید و سریعترین نرخ رشد در عالم را دارا شدیم که از دستاوردهای انقلاب اسلامی است.
9	وی خاطرنشان ساخت: امید به زندگی در قبل از انقلاب اسلامی بنابر آمارهای بین المللی، ۵۴ سال بود؛ اما امروز به ۷۶ سال در کشور رسیده است که این هم از دستاوردهای انقلاب اسلامی است.
10	رئیس جامعه المصطفی با اشاره به حضور ۱۸۰ هزار پزشک در کشور تصریح کرد: ما در گذشته پزشک در کشور کم داشتیم و پزشک های هندی و بنگلادشی در ایران حضور داشتند؛ اما امروز در جدیدترین تخصص های پزشکی، متخصصین پزشکی تراز اول در کشور داریم.
11	حجت الاسلام والمسلمین عباسی بیان داشت: قبل از انقلاب اسلامی راه های روستایی ما ۲۶ هزار کیلومتر بوده است که ۹۰ درصد آن هم خاکی بود؛ اما امروز ۲۰۰ هزار کیلومتر راه روستایی در کشور داریم که ۹۰ درصد آن آسفالت است.
12	وی اظهار داشت: ما در گذشته ۱۰ هزار مشترک گاز لوله کشی داشتیم؛ اما امروز بهره بردار گاز در کشور ۲۵ میلیون خانوار است که نمونه آن در دنیا وجود ندارد.
13	رئیس جامعه المصطفی ابراز داشت: بنده در گذشته و در حال حاضر مسئول بخش اروپای المصطفی بوده و هستم و حاضرم سوگند بخورم که ۷۰ تا ۸۰ درصد مردم اروپا سطح زندگی پایین تری از مردم ایران دارند؛ رسانه دنیا را به نحو دیگر ترسیم کرده است و نمی دانیم در آن کشورها چه خبر است.
14	حجت الاسلام والمسلمین عباسی خاطرنشان ساخت: امروز شیعیان نیجریه حاصل انقلاب اسلامی ایران هستند که با زحمات شیخ زکزاکی به دست آمده است.
15	وی تصریح کرد: امروز بسیاری از نعمت هایی که در کشور داریم، برای ما عادی است و به چشم ما نمی آید؛ اما برای برخی از اشخاصی که از کشورهای گوناگون به ایران می آیند، همین مباحث عادی، برای آنان تعجب آور است.
16	رئیس جامعه المصطفی بیان داشت: قدرت رسانه شیطانی و مکرآمیز استکبار کاری انجام داده که حتی برخی ها نتوانند از دستاوردهای ما دفاع کنند.
17	حجت الاسلام والمسلمین عباسی با اشاره به دستاوردهای انقلاب اسلامی برای حوزه های علمیه، اظهار داشت: کل طلاب حوزه های علمیه در اواخر عمر آیت الله حائری، حدود ۴۰۰ نفر بوده است؛ اما پس از پیروزی انقلاب اسلامی، اقبال به حوزه های علمیه در دنیا به وجود آمد.
18	وی ابراز داشت: امام راحل در سال ۱۳۵۸، شورای سرپرستی طلاب غیرایرانی را راه اندازی کردند که بعد از مدتی، مرکز جهانی علوم اسلامی و سازمان مدارس و حوزه های علمیه خارج از کشور نیز تأسیس شد و در نهایت در سال ۱۳۸۶ با تصمیم مقام معظم رهبری، این دو سازمان تلفیق شده و به نام جامعه المصطفی العالمیه به کار خود ادامه داد.
19	رئیس المصطفی خاطرنشان ساخت: امروز افراد زیادی از ملیت های مختلف در ایران اسلامی مشغول به تحصیل هستند که از دستاوردهای انقلاب اسلامی است.
20	حجت الاسلام والمسلمین عباسی تصریح کرد: امروز اگر فقط بخواهیم به آموزش زبان فارسی جامعة المصطفی به غیر ایرانیان بپردازیم، عدد بسیار بزرگی است که بسیار قابل توجه است.
21	وی بیان داشت: امروز ۱۵۰ رشته در جامعة المصطفی وجود دارد که طلاب غیرایرانی مشغول به تحصیل در این رشته ها هستند.
22	رئیس جامعه المصطفی اظهار داشت: تدوین و ترجمه کتب گوناگون نیز از دیگر دستاوردهای جامعة المصطفی است که عدد بسیار بالایی بوده و ظرفیتی است که برای جهان اسلام وجود دارد.
23	حجت الاسلام والمسلمین عباسی ابراز داشت: امروز در دانشگاه مجازی المصطفی قریب به ۸۵۰۰ نفر از نقاط گوناگون عالم در حال تحصیل هستند که از دیگر دستاوردهای المصطفی است.
24	وی خاطرنشان ساخت: در مؤسسه کوتاه مدت المصطفی، سالیانه قریب به دو هزار نفر تحصیل می کنند که از دیگر سرمایه ها و دستاوردهای المصطفی به برکت انقلاب اسلامی است.
25	رئیس جامعه المصطفی تصریح کرد: انقلاب اسلامی، انقلاب فرهنگی، معرفتی و گفتمانی است که پیامی مطابق با فطرت تمام انسان ها برای دنیا دارد و المصطفی این افتخار را دارد که بر اساس این راه حرکت می کند.
26	حجت الاسلام والمسلمین عباسی در پایان به برخی از سؤالات نمایندگان طلاب و فضلا پاسخ داد.
27	همچنین در این جلسه، حجت الاسلام والمسلمین حسینی نژاد، رئیس مجمع نمایندگان طلاب و فضلای حوزه علمیه قم نیز در این جلسه به ایراد سخن پرداخت و گفت: امروز در خدمت رئیس جامعة المصطفی هستیم و خوشبختانه شاهد پیشرفت های بسیاری از سوی این نهاد حوزوی هستیم.
28	وی اظهار داشت: معمولا اگر انسانی عادی حرفی بزند و فردی غیرالهی سخنی بگوید، بعد از مدتی سخنان او کهنه خواهد شد؛ اما مقام معظم رهبری در جلسه ای که شورای عالی حوزه خدمت ایشان رسیدند، بعد از گزارش مفصل رئیس شورا و مدیر حوزه های علمیه، در توصیه ها و فرمایشات خود به منشور روحانیت اشاره کردند.
29	رئیس مجمع نمایندگان طلاب ابراز داشت: این منشور در سال آخر عمر امام راحل صادر شد؛ اما اگر امروز آن را مطالعه کنیم، تمام مکتوبات ایشان انگار برای امروز و ده ها سال آینده است.
30	حجت الاسلام والمسلمین حسینی نژاد خاطرنشان ساخت: رهبر انقلاب توصیه کردند که طلاب انقلابی حوزه را دوست بدارید و از آنان حمایت کنید؛ گرچه ممکن است در میان آنان ضعف هایی باشد؛ اما پدرانه برخورد کنید و این سخنان همان سخنان امام راحل است.
31	وی تصریح کرد: ایشان تأکید بر حوزه انقلابی دارند و وظیفه مجمع نمایندگان طلاب که مولود همان منشور روحانیت است، حضور پررنگ در دهه فجر انقلاب و تبلیغ و تقویت انتخابات می باشد.
32	رئیس مجمع نمایندگان طلاب بیان داشت: ما باید برای افراد نخبه، توانمند، ولایی و انقلابی تمام تلاش خود را داشته باشیم تا افرادی در شأن مجلس شورای اسلامی راهی آن شوند.
