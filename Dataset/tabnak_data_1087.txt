tabnak_data###گمانه زنی‌ها در مورد سفر رئیس سازمان اطلاعات مصر به دمشق/حملات گسترده ائتلاف سعودی به مناطق ساحل غربی یمن/ شروط انصارالله یمن برای آغاز مذاکرات صلح/ کشته شدن ۱۱۷ نفر از شبه نظامیان وابسته به ترکیه در لیبی###https://www.tabnak.ir/fa/news/964397/گمانه-زنی‌ها-در-مورد-سفر-رئیس-سازمان-اطلاعات-مصر-به-دمشقحملات-گسترده-ائتلاف-سعودی-به-مناطق-ساحل-غربی-یمن-شروط-انصارالله-یمن-برای-آغاز-مذاکرات-صلح-کشته-شدن-۱۱۷-نفر-از-شبه-نظامیان-وابسته-به-ترکیه-در-لیبی###['صفحه نخست', 'بین\u200cالملل']###2020-03-08 08:00:00###۹۶۴۳۹۷###['تحولات خاورمیانه', 'تحولات سوریه', 'تحولات عراق', 'تحولات یمن', 'ایران و آمریکا', 'اروپا', 'برجام', 'ترکیه']
1@@@2
1	حملات گسترده ائتلاف سعودی به مناطق ساحل غربی یمن، شروط انصارالله یمن برای آغاز مذاکرات صلح، کشته شدن ۱۱۷ شبه نظامی وابسته به ترکیه در لیبی و پرواز جنگنده‌های روس بر فراز ادلب و حلب از جمله مهم‌ترین خبر‌ها و رویداد‌های مرتبط با خاورمیانه در ۲۴ ساعت گذشته بوده اند.
2	در این میان، باید به گمانه زنی‌ها در مورد سفر رئیس سازمان اطلاعات مصر به دمشق نیز اشاره کرد.
3	به گزارش «تابناک»؛ رسانه‌هایی سوری به نقل از منابع آگاه از سفر رئیس سازمان اطلاعات عمومی مصر به سوریه در هفته گذشته خبر دادند.
4	پایگاه خبری مراسلون نوشت: «عباس کامل، رئیس سازمان اطلاعات عمومی مصر دوشنبه هفته گذشته به سوریه سفر کرده است».
5	به گفته این منابع، سرلشکر کامل در این سفر با شماری از مقامات سوری دیدار کرد و «علی مملوک» رئیس دفتر امنیت ملی سوریه هم همتای مصری خود را به حضور پذیرفت و با او درباره تحولات جنگ با تروریسم در سوریه و اوضاع منطقه گفت‌وگو کرد.
6	پایگاه خبری العربی الجدید به تازگی از تلاش مصر برای تشکیل ائتلاف امنیتی ـ اطلاعاتی میان کشورهایی عربی برای مقابله با نفوذ ترکیه در سوریه خبر داد و گفت طی یک نشست محرمانه اطلاعاتی عربی در قاهره، بر ضرورت بازگشت سوریه به اتحادیه عرب تاکید شد.
7	به گفته منابع العربی الجدید محور عربی مرکب از ریاض، قاهره، ابوظبی و منامه درصدد دعوت از دیگر کشورهای همسو با خودشان در مخالفت با نقش ترکیه در منطقه برای پیوستن به این محور هستند.
8	از زمان آغاز حمله گروه‌های تروریستی در سوریه و ایجاد بحران در این کشور، تعدادی از کشورهای عربی از جمله عربستان سعودی، امارات و بحرین روابط خود با دمشق را قطع کرده و اتحادیه عرب نیز عضویت این کشور را به حالت تعلیق درآورد.
9	مصر که در سال ۲۰۱۳ در پیروی از کشورهای عربی روابط دیپلماتیک خود را با دمشق قطع کرده است طی یکی دو سال اخیر تمایل جدی خود برای ازسرگیری این روابط نشان داده و همواره اعلام کرده از تلاش‌های سازمان ملل در خصوص حل‌وفصل سیاسی بحران سوریه حمایت می‌کند.
10	شبکه المسیره یمن گزارش داد، جنگنده‌های ائتلاف متجاوز سعودی، شهر بندری «الصلیف» در استان الحدیده را بمباران کردند.
11	بر اساس این گزارش، ائتلاف سعودی در جنایتی دیگر که نقض آشکار توافق سوئد محسوب می‌شود، دیوانه‌وار شهرهایی از استان الحدیده و مناطق ساحل غربی را بمباران کرد.
12	استان الحدیده یمن در روزهای گذشته و به دنبال شکست ائتلاف سعودی و مزدورانش در صحنه نبرد در استان‌های الجوف، صنعا و مأرب، شاهد حملات بی امان ائتلاف سعودی و مزدورانش بوده است.
13	دولت مستعفی یمن در ماه دسامبر سال ۲۰۱۸ با صنعا بر سر خروج نظامیان از استان الحدیده بر اساس توافقنامه آتش‌بسی که در سوئد به امضا رسید، توافق کردند این توافقنامه شامل استقرار «نیروهای بی‌طرف» در شهر و بندر الحدیده و برقراری آتش‌بس گسترده بوده است و بر اساس این توافق سازمان ملل وظیفه هدایت در بندر الحدیده را برعهده داشت.
14	ائتلاف سعودی هم شامگاه شنبه در بیانیه‌ای، بمباران بندر الصلیف را عملیات منحصر به فرد خود علیه حوثی‌ها خواند و ادعا کرد که این عملیات مواضع جمع آوری و بمب‌گذاری قایق‌های نیروهای حوثی منهدم شده است.
15	ائتلاف سعودی اهداف مورد حمله را تهدیدی برای دریانوردی و تجارت جهانی در تنگه باب المندب و جنوب دریای سرخ خواند.
16	محمد عبدالسلام، سخنگوی انصار الله یمن و رئیس هیات مذاکره کننده این گروه در مذاکرات صلح روز شنبه در توئیتی تاکید کرد: راهکار بحران یمن در وهله اول بر توقف دشمنی‌ها و لغو محاصره فعلی بستگی دارد و پس از آن می توان مذاکرات سیاسی جدی را آغاز کرد؛ این چیزی است که ما دایم بر آن تاکید داریم.
17	عبدالسلام خاطرنشان کرد: هرگونه دعوتی به غیر از این در واقع دعوت به طولانی کردن محاصره و دشمنی است.
18	این مسئول انصارالله از فرستاده سازمان ملل به یمن خواست خود را از طرح‌های مشکوک دشمن سعودی کنار بکشد و گفت: مسیر مذاکرات سیاسی نیازمند توقف دشمنی‌ها و شکست محاصره است.
19	این اظهارات عبدالسلام پس از آن اعلام شد که مارتین گریفیث، فرستاده سازمان ملل به یمن خواهان برقراری آتش بس فوری در یمن و احیای روند سیاسی در این کشور شد.
20	فعالان سوری از بالا رفتن شمار کشته‌های شبه نظامیان تحت حمایت ترکیه در درگیری‌های لیبی به ۱۱۷ تن خبر دادند.
21	به نوشته پایگاه خبری روسیا الیوم، این کشته‌ها از اعضای گروه‌های مسلح سوری با نام‌های «لواء المعتصم»، «فرقه السلطان مراد»، «لواء صقور الشمال» و «سلیمان شاه» هستند.
22	ترکیه پیشتر با امضای یک قرارداد با فائز السراج رئیس دولت وفاق ملی لیبی متعهد شد برای دفاع از این دولت نیروی نظامی به آن کشور اعزام کند.
23	به همین دلیل قبل از اعزام نیروهای ارتش، شورشیان سوری تحت امر خود را نیز به لیبی گسیل داشت تا در کنار ارتش لیبی بمانند به گونه‌ای که خود را وارد یک جنگ نیابتی دیگر کرده است.
24	دیده‌بان حقوق بشر سوریه که مقر آن در لندن است، گزارش کرد: «کشته‌ها در جریان درگیری‌ها در محورهای محله صلاح الدین در جنوب طرابلس و محور الرمله در نزدیکی فرودگاه طرابلس و محور مشروع الهضبه و دیگر مناطق در لیبی کشته شدند».
25	این منبع گفت: «نزدیک یکصدو پنجاه مزدور مسلحی که برای کمک به فائز السراج به لیبی اعزام شدند، در اروپا بوده‌اند».
26	دیده‌بان حقوق بشر سوریه همچنین گفت: «طی مدت گذشته تعداد افراد مسلحی که به طرابلس پایتخت لیبی رسیدند به ۴ هزار و ۷۵۰ تن افزایش یافته است و تعداد این عناصر که به پادگان ترکیه برای دریافت آموزش رسیدند، به یک هزار و ۹۰۰ تن می‌رسد».
27	رجب طیب اردوغان رئیس جمهور ترکیه پیش‌تر تاکید کرد که کشورش با نیروهای ارتش ملی لیبی به فرماندهی خلیفه حفتر در لیبی مبارزه می‌کند.
28	او کشته شدن چند نیروی ترکیه در آنجا را تایید کرد.
29	گروه دیده بان حقوق بشر سوری که مقر آن در لندن قرار دارد، به وضعیت آتش بس در ادلب دو روز پس از توافق سران روسیه و ترکیه در مسکو اشاره کرد.
30	در گزارش این گروه وابسته به مخالفان سوری آمده است: جنگنده های روسی در آسمان استان های ادلب و حلب ظهر امروزبه وقت محلی به پرواز درآمده و در حال گشت زنی هستند اما تا به این لحظه حمله هوایی انجام نداده اند.
31	این گروه از ادامه آتش بس شکننده در آنچه منطقه پوتیناردوغان نامیده است، خبر داد.
32	این در حالی است که روز گذشته توپخانه ترکیه مواضع کردها را در شمال حلب و نیز روستای ام الکیف در حومه تل تمر در استان حسکهگلوله باران کرده بود.
