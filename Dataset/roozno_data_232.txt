roozno_data###لیست‌گرایی اصلاح‌طلبان و اصول‌گرایان###http://roozno.com//fa/news/413916/لیست‌گرایی-اصلاح‌طلبان-و-اصول‌گرایان###[]###2020-02-17 09:57:00###۴۱۳۹۱۶###['اصلاح طلبان', 'اصولگرایان']
1
1	اصول‌گرایان و اصلاح‌طلبان که همواره برای رسیدن به وحدت تلاش می‌کردند و می‌کوشیدند تا با یک فهرست انتخاباتی حامیانشان را به دادن رای ترغیب کنند، این بار در تهران دچار چندلیستی و چنددستگی بی‌سابقه‌ای شدند.
2	به گزارش روزنو :بازار لیست‌های انتخاباتی حسابی داغ شده و تحرکات گروه‌های سیاسی به نقطه جوش رسیده است.
3	هر روزی که می‌گذرد لیست جدیدی سر برمی‌آورد و خروجی دورهمی جمعی از سیاسیون به فهرستی متمایز از بقیه منتهی می‌شود.
4	اگر ظرف این چند روز به اصول‌گرایان به‌خاطر تعدد لیست‌ها انتقاد شده و در مقابل گفته می‌شد که اصلاح‌طلبان به‌خاطر عملکرد شورای نگهبان در ردصلاحیت برخی کاندیداهای آنها، بنای حضور در انتخابات را ندارند و حتی اگر هم بخواهند در تهران وارد گود شوند امکان ارائه یک لیست ۳۰ نفره برایشان نیست، حالا نه‌تنها یک لیست از آنها پر شده که لیست‌های دوم و سوم‌شان هم به دست مردم رسیده است.
5	حالا به‌جز اتحاد ملت، اعتماد ملی و ندای ایرانیان دیگر احزاب فعالیت‌های خود را آغاز کرده‌اند و لیست‌هایشان هم منتشر شده است.
6	حزب مردم‌سالاری، حزب اسلامی کار، مجمع فرهنگیان ایران اسلامی، خانه کارگر، انجمن اسلامی معلمان، مجمع فرهنگیان ایران اسلامی، حزب وحدت و همکاری ملی و حزب آزادی احزاب اصلاح‌طلبی بودند که دو روز پیش «ائتلاف برای ایران» را تشکیل دادند و فهرستی به همین نام از کاندیداهای تایید صلاحیت شده خود منتشر کردند و وارد انتخابات شده‌اند تا به این ترتیب انتخابات برای اصلاح‌طلبان هم جدی‌تر پیگیری شود.
7	لیستی که ۲۰ چهره مشترک با لیست کارگزارانی‌ها دارد و البته در آن نام چهره‌هایی مثل مصطفی کواکبیان، محمدعلی وکیلی، مهدی شیخ، علیجانی و ابوالفضل سروش که در لیست کارگزاران کنار گذاشته بودند دیده می‌شود.
8	چهره‌هایی که شاید محور اختلاف کارگزاران با احزاب اصلاح‌طلب بوده‌اند، چرا که افراد دیگر این دو لیست عموما افراد ناشناخته‌ای هستند و با تمرکز بر اشتراکات میان کارگزاران و احزاب اصلاح‌طلب، می‌توانستند به یک لیست مشترک و واحد از سوی اصلاح‌طلبان رسید.
9	در این میان با اینکه شنیده می‌شد حزب ندای ایرانیان به دبیرکلی صادق خرازی هم تصمیم به ارائه لیست دارد و شب گذشته نیز لیستی به اسم این حزب منتشر شد، اما در نهایت ندای ایرانیان از ارائه لیست عقب‌نشینی کرد تا در فاصله باقیمانده تا انتخابات پیش‌رو اصلاح‌طلبان فعلا با دولیست در صحنه رقابت حضور داشته باشند.
10	این وضعیت درحالی است که تا زمانی که اصلاح‌طلبان تمایل و توانی برای ارائه فهرست نداشتند و شورای عالی سیاستگذاری اصلاح‌طلبان سنت سال‌های اخیر خود را شکسته بود، جریان رقیب این اقدام را مظلوم‌نمایی، کاستن از شور انتخابات، عدم اقبال جامعه به این طیف، تاکتیکی برای منحرف کردن رقیب و تعبیراتی از این دست توصیف و تحلیل کردند، اکنون اما به فاصله چند روز تا انتخابات برخی از اصلاح‌طلبان با احراز صلاحیت‌شدگان محدود خود فهرست‌های انتخاباتی ارائه کرده و درصدد حضور موثر در انتخابات یازدهمین دوره مجلس شورای اسلامی هستند.
11	از دیگر سو اصول‌گرایان با وجود ماه‌ها تلاش برای وحدت و ارائه لیست مشترک نتوانستند به این مهم دست‌ یابند این روزها در کنار اختلافات داخلی خود نیم‌نگاهی هم به فهرست‌های منتشر شده از جریان رقیب دارند و حتی منتقد یا گلایه‌مند ارائه لیست اصلاحاتی هستند.
12	روز گذشته همچنین لیست نهایی جبهه مردمی در تهران بزرگ با نام همت بلند ایران مقتدر منتشر شد.
13	اصول‌گرایان تغیر و تحولات زیادی در لیست‌های‌شان داشتند و تا جایی که دیروز حسین کنعانی مقدم در گفت‌وگو با باشگاه خبرنگاران جوان گفت: فکر می‌کنم دیگر لیستی از اصول‌گرایان نخواهیم داشت.
14	در حال حاضر شاید مهم‌ترین لیست انتخاباتی اصول‌گرایان را شورای ائتلاف اصول‌گرایی منتشر کرده است.
15	لیستی با سرلیستی شهردار سابق تهران.
16	با این حال این لیست با انتقاداتی جدی روبه‌رو شده و شاید برای همین، فهرستی موازی از سوی جبهه پایداری صادر شده که سرلیست آن حجت‌الاسلام آقاتهرانی است و قالیباف در این لیست جایی ندارد.
17	یک فعال اصول‌گرا به طعنه درباره لیست شورای ائتلاف با نام «ایران سربلند» گفته است که افراد حاضر در این لیست به درد مجلسی در قعر امور می‌خورند نه صدر امور!در همین حال لیست سوم را حامیان محمود احمدی‌نژاد منتشر کرده‌اند.
18	لیستی که همه وزرای احمدی‌نژاد که کاندیدای انتخابات شده‌اند در آن به چشم می‌خورند.
19	این لیست با نام «ائتلاف مردم»، در حالی صادر شده که احمدی‌نژاد گفته در این انتخابات بنای حمایت از هیچ لیستی را ندارد.
20	به جز این سه لیست، لیست چهارم اصول‌گرایان، لیست اقتصاددانان است که به نام «معیشت مردم» منتشر شده است.
21	سرلیست این فهرست غلامرضا مصباحی مقدم است که نامزد خبرگان رهبری هم هست.
22	در این لیست تعدادی از اساتید اقتصاد دانشگاه حضور دارند.
23	لیست پنجم اصول‌گرایان نیز لیست موسوم به «جوانان انقلابی» است که در کنار لیست برخی از مداحان مشهور مانند حاج منصور ارضی، تلاش دارد چهره‌هایی از همه لیست‌های موجود را دستچین کند.
24	در هر حال اصول‌گرایان که از یک سال قبل خود را پیروز بلامنازع میدان رقابت در انتخابات اسفند می‌دیدند و برای همین هم با خیالی آسوده، شورایی برای ائتلاف تشکیل دادند، در نهایت نتوانستند به یک لیست برسند.
