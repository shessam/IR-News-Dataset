roozno_data###روحانی به مکرون:گام‌های برداشته‌شده برای اینستکس مثبت اما ناکافیست###http://roozno.com//fa/news/420860/روحانی-به-مکرونگام‌های-برداشته‌شده-برای-اینستکس-مثبت-اما-ناکافیست###[]###2020-04-07 09:16:00###۴۲۰۸۶۰###['روحانی', 'مکرون']
1
1	حسن روحانی عصر دوشنبه در تماس تلفنی امانوئل مکرون، رئیس جمهور فرانسه با وی، ضمن آرزوی موفقیت برای دولت و ملت فرانسه و همه مردم جهان در مسیر مقابله با بیماری کرونا، اظهار داشت: همه کشورها و دولت ها باید توجه داشته باشند که بدون کمک و همکاری و بهره‌مندی از تجارب یکدیگر نمی توانند از این شرایط حساس عبور کنند.
2	به گزارش روز نو : به نقل از پایگاه اطلاع رسانی ریاست جمهوری، حسن روحانی، رئیس جمهور با اشاره به اینکه مبارزه با این بیماری در شرایط تحریم برای ایران دشوارتر از دیگر کشورهاست، افزود: دولت آمریکا علی رغم اینکه با اعمال تحریم های غیرقانونی علیه ایران، مقررات بین المللی را زیر پا گذاشته، در این شرایط نیز با اقدامات خود مقررات بهداشتی مصوب سال ۲۰۰۵ سازمان بهداشت جهانی را زیرپا می گذارد.
3	روحانی گام های اولیه برداشته شده در راستای برقراری ساز و کار اینستکس را مثبت ولی ناکافی برشمرد و گفت: این مسیر نباید تنها منحصر به کالاهای پزشکی و غذایی باشد و باید بتوانیم از آن برای تامین تمامی نیازمندی های کشورمان استفاده کنیم.
4	رئیس جمهور با استقبال از ابتکار دبیرکل سازمان ملل متحد برای اعلام آتش بس در جنگ میان کشورها در دوران شیوع بیماری کرونا در جهان، ابراز امیدواری کرد که این ابتکار شامل جنگ اقتصادی علیه ایران هم باشد و خاطرنشان کرد: انتظار داریم تا کشورهای دوست برای رفع تحریم های ظالمانه و یکطرفه در این شرایط آمریکا را تحت فشار قرار دهند.
5	وی با اشاره به اینکه در صورتی که همه تحریم ها برداشته شود آماده ایم به تعهدات خود در زمینه هسته‌ای بازگردیم، گفت: رفع تحریم‌ها و عمل به تعهدات از سوی اروپا یک ضرورت است و در این شرایط خاص امروز اهمیتی مضاعف یافته است.
6	رئیس جمهور با بیان اینکه جمهوری اسلامی ایران بر اساس آنچه در طرح صلح هرمز عنوان شده، تنها راه حل تامین امنیت دریای عمان، خلیج فارس و تنگه هرمز را در همکاری کشورهای منطقه می‌داند، ادامه داد: ایران از هیچ تنشی در منطقه استقبال نکرده و همواره در راستای ایجاد صلح و ثبات پایدار در منطقه تلاش کرده و خواهد کرد.
7	روحانی ضرورت احترام و رعایت حاکمیت مردم در کشورهای منطقه را حائز اهمیت دانست و گفت: بر این اساس برخی از تحرکات اخیر آمریکا در عراق را اقدامی خطرناک و به ضرر امنیت این کشور و منطقه می‌دانیم.
8	امانوئل مکرون رئیس جمهور فرانسه نیز در این گفتگوی تلفنی، با بیان گزارشی از وضعیت شیوع بیماری کرونا و چگونگی مقابله با آن در فرانسه و دیگر کشورهای اروپایی، گفت: جهان شرایط سختی را تجربه می‌کند و امیدوارم همه کشورهای جهان بتوانند با همکاری یکدیگر از این شرایط دشوار عبور کنند.
9	وی با اشاره به علاقه‌مندی فرانسه به گسترش همه‌جانبه همکاری ها با ایران، گام های برداشته شده برای شروع به کار ساز و کار مالی اینستکس را مثبت دانست و ابراز امیدواری کرد که با استفاده از آن تبادلات ایران و اروپا افزایش یابد تا همکاری های مالی اروپا با ایران به شکل راحت تری انجام شود.
10	مکرون با اشاره به نقش مهم و سازنده ایران در مناسبات منطقه ای، بر ضرورت توسعه همکاری ها و تعاملات دو جانبه، منطقه ای و بین المللی ایران و فرانسه در راستای توسعه صلح، ثبات و امنیت منطقه تاکید کرد.
