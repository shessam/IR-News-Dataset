roozno_data###چرایی اهمیت تماس اخیر "ظریف" با "محمود عباس"###http://roozno.com//fa/news/412212/چرایی-اهمیت-تماس-اخیر-ظریف-با-محمود-عباس###[]###2020-02-06 12:33:00###۴۱۲۲۱۲###['ظریف', 'محمود عباس']
1
1	استاد مطالعات اسرائیل در دانشگاه تهران با بیان این‌که «تماس اخیر ظریف با محمود عباس رییس تشکیلات خودگردان فلسطین، حرکتی مسئولانه و شجاعانه بود»، گفت: این تماس می‌تواند موضع محمود عباس و حکومت فلسطینی را در برابر آمریکا و اسرائیل تقویت کند و به آتش غزه و کرانه باختری و احیای وحدت فلسطینی کمک کند.
2	به گزارش روز نو :سید هادی برهانی ، در مورد تماس تلفنی وزیر امور خارجه کشورمان با محمود عباس رییس تشکیلات خودگردان فلسطین در مورد طرح معامله قرن، اظهار کرد: این اقدام آقای ظریف حرکتی مسئولانه و شجاعانه بود.
3	نجات بیت‌المقدس و مسجدالاقصی و شکست معامله قرن بدون هماهنگی و همکاری همه کشورهای اسلامی متصور نیست.
4	هماهنگی و وحدت کشورهای اسلامی با اعلام موضع و حرف قابل تحقق نیست.
5	به عمل و ابتکار نیاز دارد و در این چارچوب ابتکار عمل آقای ظریف گامی مثبت ارزیابی می‌شود.
6	وی در پاسخ به این سوال که این تماس در شرایط کنونی منطقه چه ضرورتی داشت، ادامه داد: معامله قرن شرایط جدیدی را در منطقه ایجاد کرده است اگر معامله قرن پیشرفت کند یا با مخالفت جدی منطقه و جامعه جهانی مواجه نشود به اهداف خود رسیده است.
7	برای این منظور وحدت و هماهنگی همه مخالفان معامله قرن در منطقه ضروری است.
8	این استاد مطالعات اسرائیل در دانشگاه تهران ادامه داد: محمود عباس به رغم اشتباهاتش در مورد پیمان اسلو موضوع بسیار محکم و خوبی در قبال معامله قرن قرار گرفته و در این شرایط به حمایت کشورهای اسلامی نیاز دارد تا بتواند در برابر فشارهای بی‌رحمانه آمریکا و اسرائیل مقاومت کند.
9	برهانی در پاسخ به این سوال که این تماس چه تاثیراتی می‌تواند در منطقه و فلسطین داشته باشد، ادامه داد: این تماس می‌تواند موضع محمود عباس و حکومت فلسطینی در برابر آمریکا و فلسطین را تقویت کند.
10	می‌تواند به آشتی غزه و کرانه باختری و احیای وحدت فلسطینی کمک کند و حتما این ابتکار ایران موجب نگرانی اسرائیل خواهد شد، زیرا آنها به تفرقه‌ها و جدایی‌ها در جهان اسلام امید زیادی بستند.
11	این کارشناس مسائل اسرائیل ادامه داد: امید اسرائیلی‌ها این است که به دلیل این تفرقه‌ها جهان اسلام نتواند موضع واحد و هماهنگی در قبال معامله قرن بگیرد و این زمینه‌ساز توفیق این طرح شود.
12	این استاد دانشگاه تهران در پاسخ به این سوال که علت برخی از مخالفت‌ها و انتقادات از این ابتکار وزیر امور خارجه چیست، خاطر نشان کرد: یکی از مشکلات سیاست فلسطینی کشور، عوام‌زدگی و شعارزدگی است.
13	شعار و اعلام موضع لازم است اما کمک حقیقی به آرمان مردم فلسطین از طریق عمل و ابتکار عمل‌هایی موثر است که مبنای تخصصی و کارشناسی قوی داشته باشند.
14	وی اضافه کرد: در بسیاری موارد توده‌های غیرکارشناس درک دقیقی از ملاحظات و نظرات کارشناسی ندارند و این کار را برای متخصصان و کارشناسان سخت می‌کند.
15	در این شرایط شجاعت و صراحت مورد نیاز است.
16	شجاعت آقای ظریف مطابق رهنمودهای مقام معظم رهبری در مورد ضرورت وحدت همه کشورهای اسلامی در برابر خطر اسرائیل و حمایت از فلسطین است.
