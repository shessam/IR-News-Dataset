asriran_1_data###سوء استفاده جنسی در پاتیناژ فرانسه/ رئیس فدراسیون استعفا کرد###https://www.asriran.com/fa/news/712883/سوء-استفاده-جنسی-در-پاتیناژ-فرانسه-رئیس-فدراسیون-استعفا-کرد###['بین الملل']###2020-02-09 09:14:00###۷۱۲۸۸۳###['رسوایی جنسی', 'اسکیت', 'پاتیناژ']
3
1	در پی رسوایی ناشی از سوء استفاده و خشونت جنسی مربیان اسکیت روی یخ (پاتیناژ) از چند زن اسکیت‌باز، سرانجام پس از یک هفته «دیدیه گَیَگِه»، رئیس فدراسیون ورزشهای روی یخ فرانسه روز شنبه از مقامش استعفا داد.
2	به گزارش به نقل از یورونیوز، سه زن اسکیت‌باز سابق فرانسوی، سه مربی این ورزش را متهم کرده‌اند که در بین سالهای پایان دهه ۱۹۷۰ و سالهای اولیه دهه ۱۹۹۰ میلادی و در زمانی که در سنین نوجوانی بوده‌اند، آنها را مورد سوء استفاده جنسی قرار داده‌اند.
3	بیش از یک هفته از برملا شدن این رسوایی می گذرد و رئیس فدراسیون ورزشهای روی یخ فرانسه تا روز شنبه حاضر به استعفا از مقامش نشده بود.
4	او که روز چهارشنبه گذشته درخواست رُکسانا ماراسینَنو، وزیر ورزش فرانسه را برای استعفا از مقامش رد کرده بود، گفت که «اشتباه کرده است اما مقصر نبوده است.
5	»«دیدیه گَیَگِه»، رئیس فدراسیون ورزشهای روی یخ فرانسه روز شنبه اعلام کرد:‌ «در جهت ایجاد آرامش، من با کمال خونسردی و وقار و بدون تلخکامی تصمیم عاقلانه‌ای برای استعفا گرفته‌ام.
6	»پس از اعلام استعفای «دیدیه گَیَگِه»، از ریاست فدراسیون ورزشهای روی یخ فرانسه، رُکسانا ماراسینَنو، وزیر ورزش با انتشار توئیتی این تصمیم را «نخستین قدم» ارزیابی کرد و گفت که دولت در نظر دارد چنین اختلال در عملکردی را که باعث چنین اتفاقاتی در مدت زمانی طولانی شده است را مورد بررسی قرار دهد.
7	دادستان های فرانسه روز سه‌شنبه گذشته تحقیقاتی مقدماتی درباره «ژیل بیر»، مربی سابق اسکیت به اتهام تجاوز به یک کودک و خشونت جنسی را آغاز کردند.
8	سارا ابیتبول، اسکیت باز سابق فرانسوی، قهرمان ۱۰ دوره رقابت‌های اسکیت روی یخ فرانسه و دارنده مدال برنز جهانی سال ۲۰۰۰ میلادی در کتابش «چنین سکوتی طولاتی» که اخیرا منتشر کرده، ادعا کرده است که «ژیل بیر» در بین سالهای ۱۹۹۰ تا ۱۹۹۲ چند بار به او تجاوز کرده است.
9	هفته گذشته «ژیل بیر» به خبرگزاری فرانسه گفت که با سارا ابیتبول که اکنون ۴۴ سال سن دارد، «روابط صمیمی و نامناسب» داشته است.
10	«دیدیه گَیَگِه» از سال ۱۹۹۸ تاکنون و به جز سالهای بین ۲۰۰۴ تا ۲۰۰۷، ریاست فداسیون ورزشهای روی یخ فرانسه را برعهده داشته است.
