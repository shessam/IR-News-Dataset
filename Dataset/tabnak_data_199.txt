tabnak_data###یکه تازی دوباره یک ویروس مرگبار در چین و نگرانی‌های رفع نشده در ایران!###https://www.tabnak.ir/fa/news/954477/یکه-تازی-دوباره-یک-ویروس-مرگبار-در-چین-و-نگرانی‌های-رفع-نشده-در-ایران###['اجتماعی', 'اجتماعی']###2020-01-25 21:11:00###۹۵۴۴۷۷###['کرونا', 'ویروس', 'سارس', 'کروناویروس\u200c']
1
1	اگرچه فاصله زیاد کشورمان با چین و استان‌هایی در آن کشور که درگیر ویروس کرونا شده اند، عاملی اطمینان بخش برای دور ماندن از خطر ابتلای به این ویروس و عواقبش به شمار می‌آید، اما نگرانی‌ها در این خصوص در کشورمان روز به روز در حال افزایش است.
2	به گزارش «تابناک»؛ چند سال پیش، زمانی «سارس» به گوش ایرانیان خورد و دریافتیم که این نام، به بیماری مهلکی اختصاص یافته که عامل رقم زدنش ویروسی از خانواده ویروس‌های کروناست که در کشور‌هایی مانند چین، تایلند، ویتنام، سنگاپور و چند کشور دیگر، شمار زیادی را مبتلا کرده و به مرگ گروهی از مبتلایان منجر شده، خیلی سریع موجی از نگرانی کشورمان را در بر گرفت.
3	نگرانی آن روزها همراه با یک ترس متفاوت بود.
4	اینکه بیماری های مرگبار و مسری بار دیگر سر برآورده اند تا ناتوانی انسان را به رخش بکشند و یادآوری کنند که به رغم پیشرفت های فراوان، باز تا چه اندازه ضعیف و فانی است؛ ترسی که کمی بعد تا حدود زیادی فروکش کرد، چون خبر رسید ویروس مرگبار آسیای شرقی تا حد زیادی کنترل و رشد شمار مبتلایانش متوقف شده است.
5	البته کرونا در سال های بعد هم بازگشت و باز جان بسیاری را گرفت.
6	بیماری که تنها بیماری مرگبار هم نبود و در کنارش آنفلوانزاهای مرگبار هم رشد می کردند و جان می گرفتند.
7	رویدادهایی که منشا بسیاری شان آسیای شرقی و به طور اخص چین بود و حالا تکرارش را در نسخه ای جدید شاهد هستیم.
8	صحبت درباره بیماری دیگری از نسل بیماری های نشانگان تنفسی است که ظاهرا در زمان اوج، همان بیماری مرگبار سارس را موجب می شود.
9	بیماری که عامل ابتلای افراد به آن نسخه ای جدید از ویروس کروناست که در شهری در شرق چین تکثیرش شروع شده و حالا چندین استان این کشور و جمعیت بزرگی از اهالی این کشور را درگیر خود کرده است.
10	آن گونه که آمارها نشان می دهد، این بیماری جز در چین، در چند کشور دیگر از جمله آمریکا نیز قربانیانی به دنبال داشته و به رغم اقدامات صورت گرفته، شمار مبتلایانش رو به رشد است.
11	رشدی ترسناک که موجب شده در بسیاری از نقاط چین وضعیت ویژه حکمفرما باشد و مسافران ورودی از چین در همه کشورها تحت معاینات و بررسی های دقیق قرار گیرند و حتی برای اطمینان، قرنطینه شوند.
12	این در حالی است که به مرور و با انجام آزمایش ها و بررسی های جدید، تازه ابعاد جدیدی از ویروس عامل این بیماری و ابعاد بیماری که به وجود می آورد مشخص می شود از جمله اینکه پی برده اند برخلاف تصورات اولیه و آزمایش هایی که روی نسخه های قبلی این ویروس در سالهای گذشته صورت گرفته، بیماری جدید قابلیت انتقال از انسان به انسان را داراست.
13	یا این موضوع مهم دیگر که عامل انتقال این بیماری، تنها خفاش هایی که در شهر ووهان چین و شهرهای دور و اطرافش در سبد غذایی مردم قرار دارند نیستند و حیوانات دیگر نیز می توانند ناقل این ویروس و عامل ابتلای مردم به بیماری سارس و رهنمون کردنشان به سمت مرگ باشند.
14	اطلاعات ذی قیمتی که شاید با کشف شان مهار این بیماری تسریع شود.
15	تلاش هایی که همزمان با آنها، مردم دیگر کشورها نگران ورود این ویروس و بیماری به کشورشان هستند.
16	مثل ایرانیانی که نگرانند این ویروس به کشورمان وارد شود و روز به روز نگرانی شان افزون می شود، غافل از آنکه پیشتر هم نسخه های مرگبار دیگری از این ویروس ها در آسیای شرقی تکثیر شده اند که به هر روی، ایرانیان از معرض شان دور مانده اند.
17	گزاره ای قابل اعتنا که البته اخیرا مخدوش شده است.
18	کافی است آمار مبتلایان به آنفلوانزای مرگبار امسال را به یاد آوریم که نشان می دهد این دست ویروس ها تا چه اندازه خطرناک و مقابله با آنها دشوار است تا دریابیم که نگرانی ها از ورود ویروس مرگباری که در چین و کشورهای همسایه اش جان شمار زیادی را گرفته، نگرانی دور از انتظاری نیست، مگر آنکه بدانیم مسئولان با تمام توان پای کار هستند و تلاش می کنند مانع از ورود این بیماری به ایران شوند.
19	اطمینانی که هنوز آن چنان که شایسته است به مردم داده نشده و از این رو نگرانی هایی به وجود آورده است.
20	نگرانی هایی که می شود با شرح مفصل اقداماتی که برای ممانعت از ورود مبتلایان به این بیماری به کشورمان داده می شود، رفعش کرد و افزون بر آن، شفاف سازی اقدامات و اطلاعات مربوط به آنفلوانزای مرگبار را برای نشان دادن ابعاد وسیع آن ماجرا و تلاش های فراوان صورت گرفته برای مهارش در دستور کار قرار داد تا این گونه به نظر نرسد که اگر یک فرد مبتلا از مبداهایی مانند چین روانه ایران شود، فاجعه رقم خواهد خورد.
