roozno_data###گزارش قوه قضاییه از دومین جلسه دادگاه روح الله زم###http://roozno.com//fa/news/413862/گزارش-قوه-قضاییه-از-دومین-جلسه-دادگاه-روح-الله-زم###[]###2020-02-16 15:55:00###۴۱۳۸۶۲###['قوه قضاییه', 'داداگاه روح الله زم']
1
1	مرکز رسانه قوه قضائیه اعلام کرد که دومین جلسه دادگاه رسیدگی به اتهامات روح الله زم برگزار شده است.
2	به گزارش روز نو ، گزارش مرکز رسانه قوه قضائیه از دادگاه امروز روح الله زم را در زیر می‌خوانید:دومین جلسه دادگاه رسیدگی به اتهامات روح الله زم معروف به نیما امروز یکشنبه در شعبه 15 دادگاه انقلاب تهران به ریاست قاضی صلواتی برگزار شد.
3	در ابتدای جلسه رییس دادگاه اظهار کرد: شروع دومین جلسه محاکمه روح الله زم فرزند محمدعلی را در شعبه 15 دادگاه انقلاب اسلامی تهران به صورت علنی و با حضور مستشار دادگاه، وکیل مدافع، نماینده دادستان، تعدادی از شکات و نمایندگان حقوقی شکات برگزار می‌کنیم.
4	با دستور رییس دادگاه نماینده حقوقی معاونت حقوقی نهاد ریاست جمهوری به عنوان یکی از شکات پرونده در جایگاه حاضر شد و اظهار کرد: نهاد ریاست جمهوری به سبب انتشار نامه‌ای جعلی به تاریخ 9 اسفند 96، در کانال آمد نیوز ناظر بر موافقت ریاست جمهوری با حضور بانوان در ورزشگاه آزادی از آقای روح الله زم و گردانندگان کانال آمد نیوز شکایت دارد و از دادگاه محترم تقاضا دارد اتهام جعل نامه با سربرگ نهاد ریاست جمهوری و انتشار آن در کانال آمد نیوز را پیگیری کند.
5	در ادامه جلسه دادگاه با دستور رئیس دادگاه، ‌نماینده حقوقی وزارت ورزش و جوانان در جایگاه حاضر شد و اعلام کرد: معاونت حقوقی وزارت ورزش و جوانان به سبب جعل امضای معاون وزیر وزارتخانه مزبور و انتشار آن در کانال آمدنیوز که مصداق نشر اکاذیب به قصد تشویش اذهان است، از آقای روح الله زم شکایت دارد.
6	در این هنگام نماینده حقوقی بانک تجارت با دستور رییس دادگاه در جایگاه حاضر شد و اعلام کرد: بانک تجارت به سبب انتشار اسناد محرمانه این بانک در کانال آمدنیوز به تاریخ 28 دی 95 ، از آقای روح الله زم شکایت دارد و با توجه به قانون جرایم رایانه‌ای و قانون مجازات اسلامی از دادگاه محترم تقاضای رسیدگی و پیگیری داریم.
7	در ادامه ، وکیل ابراهیم اسلامی با دستور رئیس دادگاه در جایگاه حاضر شد و اعلام کرد: روح الله زم مدیر شبکه آمد نیوز 20 مرداد 98، اکاذیبی را پیرامون ابراهیم اسلامی قاضی دادگاه کیفری یک استان منتشر کرده است که این اکاذیب منتشره از مصادیق تهمت و افترا و تشویش و اهانت است.
8	لذا ما از روح الله زم و گردانندگان آمد نیوز شکایت داریم واز ریاست این دادگاه تقاضای رسیدگی به این شکایت را وفق مندرجات قانونی داریم.
9	حمید شیر محمدی از جانبازان مدافع حرم هم با اعلام رییس دادگاه در جایگاه حاضر شد و اعلام کرد: روح الله زم با نشر اکاذیب و درج اطلاعات خانوادگی من در کانال آمد نیوز وصدای مردم باعث شد تا اراذل و اوباش منطقه ای که ما در آن زندگی می کنیم ماشین من را تخریب کنند ؛ ما مدافعان حرم برای امنیت کشور مجاهدت کرده‌ایم و ما را مدافعان حرم می نامند اما روح الله زم در کانال خود ما را با عنوان جعلی معرفی می کرد؛‌من از روح الله زم شکایت دارم و از دادگاه محترم تقاضای رسیدگی به این شکایت را دارم.
10	رییس دادگاه اعلام کرد: تعداد دیگری از شکات با ارسال لایحه شکایت خود را از متهم پرونده به دادگاه اعلام داشته اند که از جمله آنها می‌توان به کمیته جستجوی مفقودین ستاد کل نیروهای مسلح، مرکز حفاظت اطلاعات قوه قضاییه، آقای جعفری دولت آبادی دادستان پیشین تهران، آقای کاظم جلالی سفیر جمهوری اسلامی ایران در روسیه، آقای غلامرضا کاتب نماینده مجلس، آقای حسن یوسفی مطلوب و خانم بهاره صادقی وتعداد دیگری از شکات اشاره کرد.
11	سپس قاضی از متهم خواست تا برای دفاع در جایگاه حاضر شود.
12	روح الله زم با قرار گرفتن در جایگاه متهم و ضمن معرفی خود در پاسخ به این سوال که آیا سابقه کیفری داشته یا خیر اعلام کرد: سال 88 پس از انتخابات بازداشت شده است.
13	وی همچنین در پاسخ به این سوال که شغل شما چیست؟ گفت: روزنامه نگار هستم.
14	رئیس دادگاه ضمن تفهیم اتهام به متهم به او اعلام کرد که دفاعیات خود را بیان کند.
15	در این هنگام متهم اعلام کرد: من نمی‌توانم برای این تعداد اتهاماتی که ذکر شد یک جا دفاع کنم بنابر این اتهاماتم را یک به یک ذکر کنید.
16	قاضی روال قانونی جلسات دادگاه را به متهم متذکر شد و به او اعلام کرد که در جلسه قبل که کیفرخواست قرائت شد فرصت برای استماع داشته است و همچنین چند جلسه نیز با وکیلش برگزار کرده است.
17	رئیس دادگاه تصریح کرد: شما در خصوص اتهام افساد فی الارض که منتسب به شماست توضیح بفرمایید.
18	روح الله زم بیان داشت: من اتهام افساد فی الارض را قبول ندارم.
19	رییس دادگاه از متهم پرسید: چه سالی ازایران خارج شدید که متهم جواب داد: در سال 90قاضی پرسید: در چه سالی دستگیر شدید؟ که متهم اعلام کرد: سال 88 بازداشت شدم و دوماه زندان بودم.
20	رییس دادگاه از متهم پرسید: نحوه خروج خود از کشور را توضیح دهید که متهم پاسخ داد: سال 90 به همراه پدرم و خانواده قصد سفر حج را داشتیم اما من به حج نرفتم و عازم مالزی شدم.
21	قاضی خطاب به متهم گفت: یعنی شما به نیت حج عمره از کشور خارج شدید؟زم پاسخ داد: خیر؛ بین سفر من به مالزی و سفر خانواده ام به حج دو الی سه روز فاصله بود و تا یک روز بعد از آنکه به مالزی برسم، خانواده ام از من خبری نداشت.
22	رییس دادگاه از متهم پرسید: در مالزی مشغول چه اموری بودید؟زم پاسخ داد: در آنجا مشغول تورلیدری بودم و یک ماشین خریده بودم و امور گردشگری مرتبط با توریستهای ایرانی را انجام می دادم.
23	قاضی از زم پرسید: تا چه سالی در مالزی بودید؟زم پاسخ داد: سال 91 بود که از مالزی به ترکیه رفتم و سه ماه در آنجا بودم سپس ازطریق یکی از دوستانم که در سال 88 با او آشنا شده بودم به سفارت فرانسه در ترکیه مراجعه کردم و در آنجا با سفیر فرانسه صحبت کردم.
24	از آنها درخواست ویزا کردم که آنها به من ویزای فرانسه را دادند.
25	قاضی پرسید: چه سالی وارد فرانسه شدید؟زم پاسخ داد: تقریبا شهریور 91 بود که وارد فرانسه شدم؛ من در مالزی ازدواج کرده بودم لذا با دختر و همسرم به فرانسه رفتیم؛‌ در سال 93 با سحام نیوز همکاری کردم؛ سال 95 بود که با یک جمعی متشکل از مجید نیک نام ساکن آمریکا، بابک اجلالی ساکن آمریکا، شمس ساکن ترکیه، و سام محمودی سرابی تصمیم گرفتیم که یک سایت خبری را راه بیاندازیم.
26	البته صحبت راه اندازی این سایت از سالهای 92 و 93 مطرح بود اما پول می خواست ؛ در نهایت سال 95 از سحام بیرون آمدم و آمد نیوز را شروع کردیم.
27	نیما زم گفت: اواسط سال 95، آمدنیوز تاسیس شد و آقای شمس که ترکیه بود دوبار من را به بهانه راه اندازی بخش فارسی زبان شبکه تی آر تی به آنجا دعوت کرد؛ اما بعد از چند ملاقات متوجه شدم که اصلا بحث تلویوزیون مطرح نیست و با شمس درگیر شدم وارتباطم قطع شد.
28	وی ادامه داد: بسیاری از اطلاعات رسیدهبه مادریافتی بود، ظرف سه سال برخی افراد هم به آمدنیوز وصل شدند مانندسیاست کاری یک رسانه جمهوری اسلامی فعالیت داشتیم.
29	قبل از دی 96 آمدنیوز را رها کردم و تا اواسط 97، کنترل آمدنیوز با من نبود و سام محمودی سرابی آن را اداره می کرد که گرایش کمونیستی داشت.
30	به علت برخی اتفاقات در سال 97 دوباره آمد نیوز را گرفتم .
31	رییس دادگاه بیان کرد: درباره وقایع و اتفاقات 96 بیشتر توضیح بدهید؟ آیا مسئولیت جان افرادی که در تظاهرات کشته شدند را می پذیرید؟ صراحتا از اغتشاشگران می خواستی که به خیابان بریزند ثابت کن در دی 96 در آمد نیوز نبوده‌ای.
32	متهم در این بخش بدون پاسخگویی به سوالات قاضی گفت: این موضوع ارتباطی با من ندارد.
33	قاضی گفت: درباره همکاری با سرویس اطلاعاتی فرانسه توضیح دهید؟متهم زم گفت: پس از مکالمه روحانی و مکرون از پلیس فرانسه با من تماس گرفتند و گفتند که در خطر ترور هستی و شش یا هفت جلسه طول کشید تا من را بشناسند و حدود چهار یا پنج ماه این رفت و آمدها ادامه داشت و ایمیل دادند که گزارشات را در خصوص اخبار خودت ارسال کن.
34	گزارشات را ارسال کردم .
35	نیما زم افزود: حفاظت نامحسوس گذاشتند تا اینکه آدرس خانه، تلفن، کارتهای بانکی و مشخصاتم در سایتهای داخلی منتشر شد.
36	پس از آن آدرس را به پلیس دادم و 24 ساعت بعد خانه من را عوض کردند و تیم حفاظت سنگینی قرار دادند و هر دو ماه یکبار با من قرار می گذاشتند.
37	تعیین وضعیت حفاظت می‌کردند و به من گفتند که بعد از مکرون سنگین‌ترین تیم حفاظت برای تو است.
38	درباره شرایط ایران با من مشورت می کردند در خصوص تحلیل وضعیت صحبت می کردیم .
39	قاضی سئوال کرد: از اطلاعات ایران به فرانسه چیزی ارسال کردید؟متهم زم پاسخ داد: اطلاعاتی ندادم، اقامت فرانسه داشتم اما تابعیت نگرفته بودم .
40	رییس دادگاه گفت: درباره همکاری با دولت متخاصم آمریکا توضیح بدهید؟متهم زم گفت: آمریکا دولت متخاصم نیست .
41	قاضی بیان کرد: به دستور ترامپ سردار عزیز ما را دولت تروریست و متخاصم آمریکا به شهادت رساند مگر در کنگره بودجه علیه نظام تصویب نمی کنند.
42	متهم زم گفت: اسرائیل متخاصم است، در فرانسه احساس خطر کردم و با یک نفر که در (NSA) بود ملاقات کردم و به دنبال مهاجرت به آمریکا بودم و قرار ملاقات نیز با او در بارسلون اسپانیا گذاشته بودیم.
43	قاضی گفت: در جمع آوری اطلاعات نظام به نفع سایر کشورها و سرویس‌های جاسوسی چه کارهایی انجام داده ای با محمد حسین رستمی در ترکیه ملاقات نکردی؟متهم زم گفت: رستمی جزو اسناد محرمانه است؟رییس محکمه بیان کرد: اطلاعات مربوط به حضور نیروهای مستشاری ایران در سوریه و اطلاعات خان طومان را از این طریق نمی گرفتی تا در اختیار دشمنان این ملت قرار دهید؟متهم پاسخ داد: از ما اطلاعات سوریه را می خواستند و برای نیاز مالی به رستمی پول می دادم، رستمی می گفت که قبضهایش عقب افتاده و به پول نیاز دارد و من هم از او اطلاعات می گرفتم.
44	رئیس دادگاه گفت: درباره توهین به مقدسات دین مبین اسلام توضیح دهید؟متهم زم گفت: بحث توهین به مقدسات زمانی صورت گرفته که آمد نیوز در اختیار سرابی بوده است.
45	در ادامه جلسه دادگاه قاضی خطاب به متهم زم گفت: آیا می‌دانی در زمانی که برادر ناتنی ات بازداشت شده بود پدرت به مقام معظم رهبری نامه نوشت و ایشان دستور آزادی برادرت را صادر کرد؛ مقام معظم رهبری تا این مقدار رأفت به خرج دادند آنگاه شما با بدین شکل پاسخ این رأفت را دادید.
46	زم پاسخ داد: خانواده ام در این رابطه چیزی به من نگفته بودند.
47	رییس دادگاه خطاب به متهم گفت: در رابطه با شکایت شکات هر مطلبی داری بیان کن که متهم در خصوص نامه منتسب به رئیس جمهور به وزیر ورزش در خصوص مجوز ورود زنان به ورزشگاه‌ها که در کانال آمد نیوز نشر یافته بود گفت این نامه با امضای آقای واعظی بود، نامه را ما تهیه نکرده بودیم بلکه برای ما ارسال شده بود.
48	پس از این سخنان متهم، رییس دادگاه خطاب به وی گفت: عناوین اتهامات ۱۷ گانه خود را به خوبی مطالعه کن و من دستور می‌دهم تا به قدر کافی با وکیلت ملاقات داشته باشی و کتاب قانون برای نوشتن دفاعیه ات به صورت مکتوب در اختیارت قرار دهند.
49	سپس رئیس محکمه ختم دومین جلسه رسیدگی به اتهامات روح الله زم را اعلام کرد و بیان داشت: زمان جلسه بعدی دادگاه متعاقبا اعلام می‌شود.
