tabnak_data###نشست محرمانه مقامات ارشد وزارت خارجه آمریکا با سنا درباره ایران/برنامه هفت بندی مقتدا صدر برای خروج آمریکا از عراق/ کنترل ارتش سوریه بر مناطق وسیعی از مرز‌های خود با ترکیه و عراق/اذعان پنتاگون به زخمی شدن ۳۴ تن در حملات سپاه###https://www.tabnak.ir/fa/news/954192/نشست-محرمانه-مقامات-ارشد-وزارت-خارجه-آمریکا-با-سنا-درباره-ایرانبرنامه-هفت-بندی-مقتدا-صدر-برای-خروج-آمریکا-از-عراق-کنترل-ارتش-سوریه-بر-مناطق-وسیعی-از-مرز‌های-خود-با-ترکیه-و-عراقاذعان-پنتاگون-به-زخمی-شدن-۳۴-تن-در-حملات-سپاه###['صفحه نخست', 'بین\u200cالملل']###2020-01-25 08:00:00###۹۵۴۱۹۲###['تحولات خاورمیانه', 'تحولات سوریه', 'تحولات عراق', 'تحولات یمن', 'ایران و آمریکا', 'اروپا', 'برجام']
1@@@2
1	برنامه هفت بندی مقتدا صدر برای خروج آمریکا از عراق، کنترل ارتش سوریه بر مناطق وسیعی از مرز‌های خود با ترکیه و عراق، واکنش روسیه به تهدید آمریکا درباره ترور سردار قاآنی و اذعان پنتاگون به زخمی شدن ۳۴ تن در حملات سپاه، از جمله مهم‌ترین خبر‌ها و رویداد‌های مرتبط با خاورمیانه در ۲۴ ساعت گذشته بوده اند.
2	در این میان، باید به نشست محرمانه مقامات ارشد وزارت خارجه آمریکا با سنا درباره ایران نیز اشاره کرد.
3	به گزارش «تابناک»؛ کمیته روابط خارجی مجلس سنای آمریکا روز جمعه از نشست محرمانه هفته آینده مقامات ارشد وزارت خارجه این کشور با اعضای این کمیته درباره ایران خبر داد.
4	«برایان هوک» نماینده ویژه آمریکا در امور ایران در این نشست که قرار است سه شنبه آینده برگزار شود، شرکت خواهد کرد.
5	رهبر جریان صدر عراق هفت بند را برای تحقق خروج کامل آمریکا از کشورش تعیین کرد.
6	به گزارش سومریه نیوز، مقتدا صدر، رهبر جریان صدر عراق در بیانیه‌ای همزمان با آغاز تظاهرات میلیونی ضد آمریکایی در بغداد اظهار کرد: هرچند ما قلب‌هایمان را زره پوش کرده‌ایم و همواره به دنبال شهادت بوده‌ایم به وضعیت عراق و ملت آن توجه داریم که جنگ‌ آنها را خسته کرده‌ است.
7	به همین منظور ما تمام تلاش‌مان را خواهیم کرد تا با اشغالگران وارد جنگ دیگری نشویم.
8	مقتدا صدر خاطرنشان کرد، از همه راه‌های مسالمت‌آمیز از جمله سیاسی، اقتصادی، اجتماعی و فرهنگی برای اخراج نیروهای آمریکایی استفاده خواهد کرد.
9	وی برنامه‌ای برای خروج کامل آمریکا از عراق تعیین کرد که شامل هفت بند زیر است؛۱ ـ بستن تمامی پایگاه‌های نظامی آمریکا در عراق.
10	۲ ـ‌ بستن مقر شرکت‌های امنیتی آمریکا و پایان دادن به فعالیت آنها در عراق.
11	۳ ـ بستن حریم هوایی عراق بر روی پرواز هواپیماهای جنگی و اطلاعاتی اشغالگران (آمریکایی‌ها).
12	۴ ـ لغو تمامی توافقنامه‌های امنیتی با اشغالگر، چون تعادل بین‌المللی در آنها رعایت نشده و در سایه حضور اشغالگری آمریکا تصویب شده‌اند.
13	۵ ـ ترامپ نباید در تصمیمات و اظهاراتش با عراق نگاه بالا به پایین داشته باشد و حس برتری بر عراق نشان دهد، در غیر این صورت معامله به مثل خواهیم کرد.
14	۶ ـ‌ در صورت مخالفت آمریکا با خروج از عراق؛ کشورهای همسایه نباید در نحوه برخورد ما با اشغالگر مداخله کنند.
15	۷ـ اگر تمامی بندهای فوق اجرا شود با آمریکا به عنوان یک دولت غیر اشغالگر برخورد می‌کنیم، اما در صورت اجرا نشدن و مخالفت با اجرای آنها در مدت زمان محدود، آمریکا یک کشور متخاصم با عراق به شمار می‌رود.
16	در ادامه بیانیه مقتدا صدر آمده است: همزمان با این موارد ما نیز به موارد زیر پایبند خواهیم بود؛۱ ـ اعلام توقف موقت مقاومت تا زمان خروج آخرین سرباز (آمریکا).
17	۲ ـ تلاش برای مجازات هر فردی از دو طرف که درصدد نقض آتش‌بس باشد.
18	۳ ـ ادغام حشد شعبی در وزارت دفاع و وزارت کشور، اما در صورت عدم تحقق این هدف حشد شعبی باید به عنوان جزئی از تشکیلات امنیتی عراق به تمامی تصمیمات فرماندهی کل نیروهای مسلح پایبند باشد.
19	مقتدا صدر ادامه داد: آنچه در این مرحله برای ما مهم‌تر بوده، حاکمیت عراق و حفظ وحدت و یکپارچگی آن است.
20	این حاکمیت از طریق بندهای زیر محقق خواهد شد؛۱ ـ خروج تمامی نیروهای خارجی از خاک پاک عراق.
21	۲ ـ عدم مداخله در امور عراق و به ویژه در امور سیاسی و اقتصادی آن.
22	۳ ـ دولت عراق باید با تمامی کشورهای همسایه معاهدات و توافقنامه‌های عدم تجاوز منعقد کند که در آن بر احترام متقابل به حاکمیت یکدیگر طبق منشور سازمان ملل تأکید شود.
23	۴ ـ‌ منع تمامی طرف‌های رسمی و غیر رسمی از ارتباطات خارجی جز از طریق کانال‌های رسمی دولت و با تأیید قبلی.
24	۵ ـ‌ اتخاذ اصل معامله به مثل با کشورهای خارجی به منظور حفاظت از حاکمیت کشور و اعتبار آن.
25	۶ ـ‌ دولت عراق باید از مقر هیات‌های دیپلماتیک و سفارتخانه‌ها و همچنین شهروندان تمامی کشورها محافظت کند.
26	۷ ـ‌ تقویت روابط اقتصادی متناسب با منافع و حاکمیت کشور.
27	رهبر جریان صدر عراق در پایان بیانیه خود عنوان کرد: به سازمان ملل یا سازمان همکاری اسلامی و یا اتحادیه اروپا توصیه می‌کنیم که میانجی‌گر و یا ناظر اجرای بندهای فوق باشند.
28	همچنین به دولت عراق توصیه می‌کنیم برای حفظ کرامت و حاکمیت کشور و رها کردن آن از بند منازعات داخلی و خارجی، بندهای فوق یا اصلاح شده آنها را تصویب کند.
29	سرگئی لاوروف، وزیر خارجه روسیه امروز اظهار داشت: نیروهای ارتش سوریه توانستند کنترل بخش های بزرگی از مناطق مرزی خود با ترکیه و عراق را به دست بگیرند.
30	وی در ابتدای دیدار خود با گیر پدرسون فرستاده سازمان ملل متحد به سوریه گفت: تلاش ها برای غلبه بر بقایای گروه های تروریستی در ادلب و شمال شرق سوریه ادامه دارد.
31	پدرسون نیز تاکید کرد که مردم عادی در ادلب، هزینه بالایی برای عملیات نظامی در این بخش از سوریه می پردازند.
32	حضور شبه نظامیان کُرد در نزدیکی مرزهای ترکیه از مسائلی بود که باعث شد ارتش ترکیه سال گذشته حملاتی را برای عقب راندن آنها در خاک سوریه انجام دهد؛ اقدامی که البته از نظر دمشق، نقض حاکمیت این کشور تلقی شد.
33	مناطق مرزی سوریه با عراق نیز از کریدورهای رفت و آمد تروریست های داعشی بین عراق و سوریه است و از کنترل این مناطق توسط ارتش سوریه فضا را برای گروه های داعشی محدودتر خواهد کرد.
34	"ماریا زاخارووا" سخنگوی وزارت امور خارجه روسیه، تهدید آمریکا علیه "اسماعیل قاآنی" فرمانده جدید نیروهای ویژه قدس سپاه پاسداران انقلاب اسلامی ایران را غیرقابل قبول، اعلام کرد.
35	پیش از این، برایان هوک، نماینده ویژه ایالات متحده در امور ایران، این فرمانده نظامی ایرانی را به دچار شدن به "سرنوشت سلیمانی" تهدید کرد، در صورتی که وی به "کشتار آمریکایی‌ها" ادامه دهد.
36	زاخارووا در تفسیر این اظهارات تهدید آمیز گفت: «من یک بار دیگر تاکید می‌کنم برای ما چنین اظهاراتی غیرقابل قبول است.
37	از دیدگاه ما اینها سخنانی هستند که در چارچوب حقوق بین الملل نمی‌گنجد و کاملاً غیرقانونی هستند و نمایندگان کشورهای جهان حق ندارند به سادگی چنین اظهاراتی را علیه مقامات سایر کشورها بیان کنند؛ چنین برخوردی غیرقابل قبول است.
38	»«الکساندر گوسی‌یف»، مدیر موسسه برنامه ریزی‌های راهبردی در مسکو پیش از این در گفت‌وگو با این خبرگزاری گفته بود، آمریکا همچنان به اقدامات تحریک آمیز خود علیه جمهوری اسلامی ایران ادامه خواهد داد.
39	به عقیده وی، نیروهای قدرتمندی پشت این تهدیدات قرار دارند که هدایت کننده این اقدامات ایالات متحده است.
40	این تحریکات به این دلیل است که ایران کل وضعیت حاکم بر منطقه خاورمیانه را که آمریکا برای تقویت مواضع خود در آنجا تلاش زیادی کرده، برهم زده است.
41	در مجموع جمهوری اسلامی طی سال های اخیر به یکی از کشورهای قدرتمند منطقه تبدیل شده و واشنگتن نمی تواند این را قبول کند.
42	یک مقام ارشد وزارت دفاع آمریکا در اعترافاتی جدید تایید کرده که حداقل ۳۴ نظامی آمریکایی در جریان حمله ایران به پایگاه عین الاسد عراق آسیب دیده‌اند؛ این خبر را «جاناتان هافمن»، سخنگوی وزارت دفاع آمریکا، پنتاگون اعلام کرده و گفته است که ۳۴ نظامی آمریکایی در جریان حمله موشکی اخیر ایران دچار آسیب مغزی شده‌اند.
43	هافمن این خبر را در جریان نشست خبری با خبرنگاران اعلام کرده و افزوده است: هشت نظامی آمریکایی که پس از حمله موشکی اخیر ایران از عراق به آلمان انتقال داده شده بودند، حال به آمریکا منتقل شده‌اند.
44	اعلام زخمی شدن حداقل ۳۴ نظامی آمریکایی در جریان حمله موشکی ایران به پایگاه‌های نظامی آمریکا در عراق در حالی عنوان شده که پیشتر «دونالد ترامپ»، رئیس جمهور آمریکا و دیگر مقامات این کشور تعداد نظامیان آسیب دیده در این حمله را یازده تن عنوان کرده بودند.
45	حمله موشکی سنگین ایران به پایگاه‌های نظامی آمریکا در عراق در واکنش به اقدام تروریستی آمریکا در فرودگاه بغداد صورت گرفت و به گفته برخی منابع امنیتی، تعداد تلفات و کشته شدگان نظامیان آمریکایی بسیار قابل توجه بوده است.
46	با این حال مقامات آمریکایی تا کنون از اعلام آمار کشته شدگان نظامیان آمریکایی در جریان حمله موشکی ایران طفره رفته و در مواردی این آمار را رد کرده‌اند.
