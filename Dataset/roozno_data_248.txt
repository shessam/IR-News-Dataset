roozno_data###امضای چهار شهردار منطقه یک، پای یک مجوز عجیب/ چگونه فضای سبز ولنجک را به برج ۱۶ طبقه تبدیل کنیم؟ +اسناد و عکس###http://roozno.com//fa/news/414193/امضای-چهار-شهردار-منطقه-یک-پای-یک-مجوز-عجیب-چگونه-فضای-سبز-ولنجک-را-به-برج-۱۶-طبقه-تبدیل-کنیم-اسناد-و-عکس###[]###2020-02-18 12:18:00###۴۱۴۱۹۳###['شهردار منطقه یک', 'فضای سبز']
1@@@2@@@3
1	یکی از اقدامات عجیب در شهرداری تهران و البته شهر‌های دیگر تغییر کاربری اراضی است.
2	در حالیکه در برخی موارد به خاطر ماهیت ملک (مثلا فضای سبز تثبیت شده) اساسا امکان تغییر کاربری به تجاری و مسکونی وجود ندارد، اما شهرداری تهران نشان داده هیچ اقدامی غیر ممکن نیست و هر کار نشدنی، شدنی است و تنها باید خود را باور داشته باشیم؟!
3	گزارش رویداد۲۴ را بخوانید تا با یکی از اقدامات عجیب چهار مدیر شهرداری در دوره‌های مختلف آشنا شوید و ببینید که چگونه با مجوز کمیسیون ماده ۵ متعلق به یک ملک دیگر، زمین فضای سبز دیگر را به برجی ۱۶ طبقه تبدیل می‌کنند.
4	تخلفات شهرداری تهرانبه گزارش روز نو : یکی از درآمدهای شهرداری تهران از راه تراکم فروشی است؛ البته حقیقت آن است که تفاوتی نمی‌کند غلامحسین کرباسچی بر صندلی شهرداری تکیه زده باشد یا احمدی نژاد یا قالیباف و نجفی و حناچی.
5	همچنین تفاوتی نمی‌کند فروش تراکم مربوط به فضای سبز تثبیت شده باشد یا منطقه بادگیر شهر یا منطقه مسکونی با خیابان‌ها و کوچه‌های بسیار باریک.
6	هرچه منطقه شهرداری در محله بهتری باشد، قیمت فروش تراکم هم بالا می‌رود.
7	البته همیشه شیوه به اینگونه نیست و گاهی دست شهرداری برای تغییر کاربری املاک بسته است؛ (مثلا فضای سبز تثبیت شده، امکان تغییر کاربری ندارد) اما در شهرداری تهران هیچ چیز غیر ممکنی وجود ندارد و هر چیزی امکان انجام دارد؛ نمونه آن ملک فضای سبزی که در ولنجک به ساختمان ۱۶ طبقه تبدیل شده است و اکنون اثری از هیچ درخت و فضای سبزی در آن نیست.
8	رویداد۲۴ در بررسی اسناد تغییر کاربری املاک به موردی عجیب برخورده که نمونه بارزی از دست‌اندازی بر منابع طبیعی و عمومی شهر تهران است و باید گفت کلکسیونی از اقدامات عجیب و فراقانونی شهرداری در آن انجام شده است و نکته عجیب آنکه امضای شهرداران منطقه یک در سه دوره مختلف شهرداری بر پای این اسناد وجود دارد؛ گویا تمام آنها چشم خود را بر این اتفاق بسته‌اند.
9	براساس اسناد موجود، این ملک ۲۲۵۰ متری در ولنجک منطقه اعیان‌نشین شهر تهران واقع شده در ابتدا در زمره املاک واقع در پهنه سبز با حفاظت ویژه بوده که هرگونه بارگذاری و ساخت و ساز در آن مستلزم تایید و مصوبه کمیسیون ماده ۵ شهر تهران است.
10	مدارک نشان می‌دهد مدیران شهرداری برای تغییر کاربری این ملک (فضای سبز به تجاری و مسکونی) مسیر عجیب و غریبی طی کرده‌اند تا مجوز آن را صادر کنند.
11	در ابتدای امر کمیسیون ماده ۵ به استناد صورتجلسات موجود به صراحت با احداث تالار و رستوران در دو طبقه مخالفت می‌کند، اما در دوره مسئولیت مجتبی یزدانی و علیرضا جاوید شهرداران وقت منطقه ۱ (معاون کنونی خدمات شهری و مشاور شهردار تهران) این ملک بدون اجازه و تصویب کمیسیون ماده ۵ از فضای «سبز ویژه» به «مسکونی» آن‌هم به صورت دستی و با کمک سازمان فناوری شهرداری تهران تغییر ماهیت داده می‌شود.
12	جالب‌تر آنکه در توضیحات اولیه، در دستور نقشه صادره در سال ۹۰ اطلاعات مصوبه کمیسون ماده ۵ ملک دیگری در سند ملک مذکور وارد می‌شود که هیچ‌گونه ارتباطی با این ملک ندارد و شش پلاک با پلاک موصوف فاصله دارد.
13	به این ترتیب باید از مدیران شهرداری این سوال را پرسید که چگونه با مجوز کمیسیون ماده ۵ یک ملک، به ملک دیگر مجوز داده‌اند؟ این اقدام شبیه این است که با مجوز انشعاب برق یک ملک، به ملک دیگری در خیابان دیگر برق بدهند!
14	همینقدر عجیب و باورنکردنی.
15	تخلفات شهرداری تهرانداستان مجموعه اقدامات عجیب مدیران شهرداری اما به همینجا ختم نمی‎شود.
16	سال ۹۱ شورای معماری منطقه ١ با عدول از اختیارات خود، مجوز ساخت ۱۱ طبقه خلاف با ضوابط و مقررات همان پهنه، به این ملک اعطا می‌کند که باز هم نیاز به مصوبه کمیسیون ماده ۵ داشته است.
17	اما چون مجوز کمیسیون وجود نداشته، مسئولان منطقه شخصا دست به کار می‌شوند و مجوز ساخت ۱۱ طبقه را امضا و صادر می‌کنند.
18	اسناد رسیده به رویداد۲۴ نشان می‌دهد که مسئولان شهرداری و سازمان شهرسازی تمایلی به پایان دادن به صدور مجوزهای عجیب و غریب برای این ملک ندارد و این بار در سال ۹۶ وقتی ملک تخلف اضافه بنای ۲۱۰۰ متری داشته، این بار فخرالدین سلیمانی شهردار بعدی منطقه یک وارد عمل می‌شود و در جلسه شورای معماری این اضافه بنا نادیده گرفته می‌شود.
19	ماجرا به همین جا ختم نشده و برای چهارمین بار در سال ۹۷ در زمان سید حمید موسوی شهردار فعلی منطقه ۱، ۸۸۴ متر مربع ملک مذکور که جز مشاعات ساختمان است، به صورت عجیبی به مسکونی تغییر کاربری داده می‌شود تا ترکیب اقدامات پرشائبه شهرداران منطقه یک به ترتیب تکمیل شود.
20	اقدامات فراقانونی شهرداران در دوره‌های مختلف باعث شد همگی چشم خود را بر یک اتفاق عجیب ببندند و در نهایت فضای سبز تثبیت شده اینگونه از بین برود و تبدیل به برجی ۱۶ طبقه در یکی از بهترین مناطق تهران بشود.
21	برای آنکه بدانید برای فضای سبز تهران چه اتفاقی می‌افتد، تصویر کنونی برج را ببینید:
