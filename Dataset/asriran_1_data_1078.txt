asriran_1_data###وزیر بهداشت: کرونا چموش‌تر شده است/با این روال، دقیقه ۹۰ گل می‌خوریم###https://www.asriran.com/fa/news/731300/وزیر-بهداشت-کرونا-چموش‌تر-شده-استبا-این-روال-دقیقه-۹۰-گل-می‌خوریم###['اجتماعی ']###2020-06-01 13:32:00###۷۳۱۳۰۰###['کرونا', 'وزیر بهداشت']
42@@@43@@@44@@@45
1	وزیر بهداشت با ابراز نگرانی از عادی انگاری کرونا از سوی مردم و برخی مسوولان و فشار برای برخی بازگشایی‌ها، گفت: با این روالی که اکنون می‌بینم، ما دقیقه ۹۰ از گوشه‌های زمین گل خواهیم خورد.
2	به گزارش ایسنا، دکتر سعید نمکی در حاشیه برنامه کشوری شدن طرح هر خانه یک پایگاه سلامت، با حضور در جمع خبرنگاران، درباره وضعیت کرونا در کشور و همچنین در پایتخت، گفت: در روزهای اول کرونا دیدیم که پزشک و پرستاران ما با سختی کار می کنند.
3	متاسفانه عده ای این دستاورد بزرگ را ساده انگاشتند و تصور کردند که به راحتی همه چیز مهار شد و دیگر کرونا نداریم.
4	وی افزود: من دیروز به مشهد مقدس مشرف شدم و واقعا در رفت و برگشت صحنه‌های غم انگیزی دیدم.
5	در هواپیمایی سوار شدم که مردم کیپ تا کیپ نشسته بودند، گرچه ماسک را هم همکاران پرواز می‌دادند، اما از آنجایی که یک ربع تا پرواز طول کشید، ماسک‌ها را برمی داشتند و در فضایی دم کرده با یکدیگر صحبت می‌کردند.
6	هرکسی از سرزمینی آمده بود.
7	این موضوع من را به عنوان وزیر بهداشت که بعد از سه ماه، اولین سفرم را می‌رفتم و شما رسانه‌ها می‌دانید که طی این چند ماه ما چه کشیدیم تا غول پریشان و وحشی را مهار کردیم و تمام روح و روان‌مان گرفته شد.
8	تمام این وضعیت به روح و روان من مانند شلاق بود که این چگونه نشستن و فاصله گذاری است.
9	در صحن هم حرم‌ مطهر هم به نحوه دیگری غصه خوردیم.
10	نمکی ادامه داد: متاسفانه دو اتفاق بد در حال وقوع است؛ یکی اینکه مردم فکر می کنند که کرونا تمام شده است.
11	این تصور مردم برای ما دو پیام دارد؛ یکی اینکه وقتی مردم دل به دریا می‌زنند، خاطرشان جمع است‌که حکومت، دولت‌ و وزارت بهداشت کنارشان هست و برای ما پیامی مثبت است که مردم به دولت و وزارت بهداشت‌شان اعتماد دارند، اما یک پیام منفی هم دارد و آن اینکه مردم نمی‌دانند که کرونا می‌تواند به همین راحتی بازگردد.
12	بارها این را اعلام کرده‌ام که با این روالی که اکنون می‌بینم، ما دقیقه ۹۰ از گوشه‌های زمین گل خواهیم خورد و امروز صبح هم این را به رئیس جمهور عرض کردم که یکی از نگرانی های عمده من عادی انگاری کرونا از سوی مردم است.
13	نمکی تاکید کرد: دوم اینکه متاسفانه برخی مسوولان هم تصور کرده‌اند که کرونا تمام شده و همواره به من فشار می‌آورند که اینجا و آنجا را باز کنیم.
14	آقایی از فلان ستاد یا فلان وزارتخانه باورشان شده که همه چیز عادی‌ است، همه جا را راه بیندازیم.
15	فلان لیگ را راه بیندازیم و غیره.
16	؛ اینطور نیست، کرونا نه تنها تمام نشده، بلکه هر لحظه ممکن دچار پیک خطرناک شویم.
17	نمکی ادامه داد: از طرفی یک باور غلط شکل گرفته بود که در فصل گرما کرونا جمع می‌شود که این باور غلط به دلیل نگاهی بود که به اجداد قبلی این ویروس مانند سارس و مرس داشتیم که روز اول به همکارانم گفتم که این ویروس هیچ شباهتی به همکارانش ندارد و فریبش را نخورید.
18	وی گفت: اکنون در استان های سیستان و بلوچستان، کرمانشاه، هرمزگان گرفتار پیک هستیم.
19	ما مرگ‌ها را به زیر ۳۰ کاهش داده بودیم و این یعنی واقعا نفس‌مان گرفته شد تا این اتفاق افتاد؛ آن هم در اوج تحریم؛ اما دیروز ۵۰ درصد از مرگ هایمان برای سه استان بود.
20	حال اگر خدایی نکرده این اتفاق استمرار پیدا کند، مرگ ها می‌تواند دوباره سه رقمی شود، تعداد قابل توجهی از عزیزان‌مان را از دست بدهیم و آبرویی که در عرصه بین المللی داریم، از دست دهیم.
21	وزیر بهداشت ادامه داد: هرچه از مردم خواهش کردیم که عروسی و عزا برگزار نکنید، اما گوش نکردند و در استانی مانند خوزستان‌ همه مراسمات را برگزار کردند و قبیله‌ای آمدند و رفتند و روبوسی و هلهله کردند، اما ما می‌دانستیم که این یک زنگ خطر است برای شیون‌های آینده.
22	هرچه هم گفتیم متاسفانه کسی گوش نکرد.
23	نمکی گفت: وقتی یک آمار مرگ به من گزارش می دهند، نه به این خاطر که به عنوان وزیر بهداشت مورد مواخذه‌ام، بلکه خودم را فرزند یا عضو خانواده هر شهروند ایرانی می‌دانم که می‌میرد و غم آن همچون خنجر در دلم فرو می‌رود.
24	در هفته گذشته تمام همکاران ستادی آواره استان‌هایی بودند که روند ابتلا در آن ها صعودی بوده و من‌هم شب تا صبح با آنها در تماس بوده‌ام.
25	مدیریت این کار بسیار سخت است.
26	کشوری در اوج تحریم، با بی پولی و گرفتاری و هزار دغدغه باید کرونا را مدیریت کند.
27	وی افزود: ما همزمان با اینکه داریم کرونا را جمع می‌کنیم، گیر سایر بیماری های عفونی و هر ساله هم می‌افتیم.
28	وقتی همه خوشحالند که امسال در سیستان و بلوچستان بارندگی خوب بوده، ما گرفتار آب‌های راکد و مالاریا هم می‌شویم.
29	باید همه اینها را ببینیم و نمی‌توان از یکی از این مسائل غفلت کرد.
30	به همین دلیل از مردم خواهش می‌کنم که کمی به ما و همکاران من و به جان خودشان رحم کنند، فاصله گذاری را جدی بگیرند، استفاده از ماسک را جدی بگیرند.
31	حتی می‌بینم که برخی از اصحاب رسانه هم ماسک را جدی نمی گیرند.
32	زیرا هوا گرم است و خسته می‌شوند.
33	ما هم خسته می‌شویم.
34	فکر کنید که ما چقدر باید در طول شبانه روز تحمل کنیم.
35	خواهشم این است که مردم بدانند که کرونا تمام نشده و هر لحظه ممکن است دوباره ما را غافلگیر کند.
36	وزیر بهداشت گفت: در تهران علائمی از افزایش را به ما گزارش می‌کنند.
37	البته همه ما در برج‌های مراقبت متعددی که طراحی کردیم، شبانه روز وضعیت را دیده بانی می‌کنیم.
38	وی با بیان اینکه با وجود همه امکانات تشخیصی و آزمایشگاهی که ایجاد کردیم، نباید غفلت کنیم، گفت: ایجاد این امکانات به این معنی نیست که اگر لحظه ای غفلت کنیم، ضربه نمی‌خوریم.
39	ما با پوریای ولی و تختی کشتی نمیگیریم، بلکه با ویروس چموشی کشتی می‌گیریم که نگاه نمی کند در کجای بدن التهاب هست و به آنجا نفوذ نکند، بلکه او نگاه می کند که از کجا بهتر می‌تواند لطمه بزند و آنجاست که ما را گرفتار کرده و مرگ و میر را بالا می برد.
40	وزیر بهداشت با اشاره به برخی اظهارات مبنی بر ضعیف‌تر و آرام‌تر شدن فعالیت کرونا، گفت: این ویروس نه تنها آرام‌تر و نجیب‌تر نشده، بلکه به مراتب نانجیب‌تر شده است.
41	ما در خوزستان می‌بینیم که جوان از بین می رود.
42	در سیستان و بلوچستان افراد ۳۲ ساله و ۴۰ ساله را از دست دادیم.
43	سه روز پیش در بندرعباس پرستار ۴۲ ساله ما فوت کرد، هیچ بیماری زمینه‌ای هم نداشت و از بین رفت.
44	بنابراین ویروس نه تنها آرام نشده بلکه یک چهره چموش‌تری را هم در برخی جاها از خودش بروز می‌دهد.
45	بنابراین مساله بسیار جدی است و خواهشم این است که مردم کرونا را جدی بگیرند.
