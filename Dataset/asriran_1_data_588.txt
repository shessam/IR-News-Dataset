asriran_1_data###جزییات شکایت کالدرون از پرسپولیس مشخص شد/ مربی که غرامت پاداش هم می‌خواهد###https://www.asriran.com/fa/news/716493/جزییات-شکایت-کالدرون-از-پرسپولیس-مشخص-شد-مربی-که-غرامت-پاداش-هم-می‌خواهد###['ورزشی']###2020-03-01 11:49:00###۷۱۶۴۹۳###['کالدرون', 'پرسپولیس']
3
1	سرمربی نیم فصل اول تیم فوتبال پرسپولیس از این باشگاه شکایت کرده و خواسته‌های عجیبی را مطرح کرده است.
2	به گزارش فارس، با نحوه جدایی گابریل کالدرون از پرسپولیس مشخص بود که به زودی از این باشگاه به فیفا شکایت می کند تا حقوقش را طلب کند.
3	قرارداد این مربی آرژانتینی با پرسپولیس 850 هزار دلار بوده که باشگاه 300 هزار دلار آن را به وی پرداخت کرده است.
4	این مربی که با رفتارهای عجیب روابط خود با این باشگاه را در نیم فصل تیره کرد؛ در حالی اعلام کرد حاضر به بازگشت به تهران نیست که پرسپولیس حاضر شده بود مبلغ قراردادش را افزایش دهد.
5	با این حال، او باز هم حاضر به بازگشت نشد.
6	یکی از نکات قابل تامل در این شکایت، خواسته او برای پرداخت غرامت بابت پاداش های عقب افتاده اش است.
7	پاداش هایی که کالدرون برای تصویب آنها جنجال راه انداخت که دلیل این حواشی به مسئله نوع قراردادی که با وی بسته شده و قرارهای شفاهی و غیر منطقی که با این مربی هنگام عقد قرارداد بسته شده بود، ربط داشت.
8	ظاهرا در هنگام قرارداد با کالدرون به وی به صورت شفاهی قول داده می شود بابت هر برد، پاداش 1300 دلاری بگیرد.
9	زمانی که مدیریت باشگاه تغییر می کند و محمدحسن انصاری فرد مدیرعامل می شود کالدرون خواستار پاداشش می شود اما مدیرعامل جدید به وی اعلام می کند چنین بندی در قراردادش نیست و باید از هیات مدیره مصوبه پرداخت این پاداش را بگیرد.
10	همین موضوع جرقه اولین اختلافات کالدرون با مدیریت جدید را می زند.
11	هیات مدیره هم پس از بررسی خواسته سرمربی وقت، با پرداخت پاداش دوبرابری به این مربی نسبت به بازیکنان موافقت می کند.
12	با وجود این مصوبه، سرمربی آرژانتینی زیربار این توافق نمی رود و درست 15 روز قبل از ترک ایران بار دیگر باشگاه را بابت دریافت پاداش تحت فشار می گذارد و در چند مصاحبه تند، مدعی می شود که این باشگاه 100 هزار دلار از قراردادش را کسر کرده و انصاری فرد هم زیر قول پرداخت پاداش 1600 دلاری شده زده است!این مباحث باعث شد تا یک بار دیگر هیات مدیره جلسه ای را برگزار کند و در نهایت با پرداخت 1600 دلار پاداش بابت هر برد موافقت کند.
13	این درحالیست که وقتی برانکو ایوانکوویچ سرمربی پرسپولیس بود، میزان پاداش او با بازیکنان یکسان بوده است.
14	در واقع کالدرون که تصمیم خود را برای ترک پرسپولیس و شکایت به فیفا گرفته بود، با دریافت نامه کتبی هیات مدیره بابت پاداش‌هایش، مدارک علیه سرخپوشان را تکمیل کرد.
15	اکنون او در شکایتش علاوه بر اینکه خواستار کل پول قرارداد شده، بابت پاداشها و دیرکرد آنها هم شکایت کرده است.
16	به نظر می رسد پرسپولیس هم در فیفا بابت دفاع از خود چندان دست پر نیست و محکوم به پرداخت این پول است.
