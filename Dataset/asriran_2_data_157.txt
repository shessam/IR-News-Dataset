asriran_2_data###نمایش «انیمیشن‌های طلایی» دهه‌های ۴۰ تا ۶۰ کانون پرورش فکری###https://www.asriran.com/fa/news/699432/نمایش-انیمیشن‌های-طلایی-دهه‌های-۴۰-تا-۶۰-کانون-پرورش-فکری###['فرهنگی/هنری']###2019-11-21 15:55:00###۶۹۹۴۳۲###['انیمیشن ایرانی', 'کانون پرورش فکری کودکان و نوجوانان']
3
1	«انیمیشن‌های طلایی» دهه‌های ۴۰ تا ۶۰ کانون پرورش فکری کودکان و نوجوانان فردا به صورت رایگان در خانه هنرمندان ایران به نمایش درمی‌آید.
2	به گزارش ایلنا به نقل از روابط عمومی کانون پرورش فکری کودکان، انجمن سینمایی فیلمسازان انیمیشن ایران (آسیفا) با همکاری امور سینمایی کانون پرورش فکری کودکان و نوجوانان اقدام به نمایش انیمیشن‌های منتخب از دهه‌های ۴۰ تا ۶۰ کانون کرده است.
3	آثاری از بزرگان انیمیشن ایران همچون فرشید مثقالی، پرویز نادری، نفیسه ریاحی، نورالدین زرین‌کلک، علی‌اکبر صادقی، احمد عربانی و مرتضی ممیز برای علاقه‌مندان به نمایش گذاشته می‌شود.
4	«من آنم که» اثر علی‌اکبر صادقی، «رنگین کمان» نفیسه ریاحی، «استقلال» و «مرد و ابر» پرویز نادری و «سیاه پرنده» مرتضی ممیز عنوان برخی از این آثار است.
5	«آقای هیولا» و «یک قطره خون یک قطره نفت» فرشید مثقالی، «تبر» احمد عربانی، «چشم تنگ دنیادار» و «ابر قدرتها» کار نورالدین زرین‌کلک و «از طهران تا تهران» نفیسه ریاحی و سودابه آگاه، از دیگر انیمیشن‌های کانون است که در خانه هنرمندان نمایش داده خواهد شد.
6	این «انیمیشن‌های طلایی» در ساعت ۱۴:۳۰ تا ۱۷ روز پنج‌شنبه ۳۰ آبان در سالن استاد جلیل شهناز، خانه هنرمندان ایران، اکران می‌شود.
7	به گفته مهرداد شیخان مدیر کمیته نمایش آسیفا، منتخبی از انیمیشن‌های دهه ۶۰ تا ۷۰ و دهه‌ی ۷۰ تاکنون کانون پرورش فکری کودکان و نوجوانان در دوره‌های بعدی برای علاقه‌مندان به نمایش گذاشته می‌شود.
8	ورود برای تماشای این آثار برای عموم علاقه‌مندان آزاد است.
