asriran_2_data###نماینده مجلس: اینترنت فعلا وصل نمی شود###https://www.asriran.com/fa/news/700369/نماینده-مجلس-اینترنت-فعلا-وصل-نمی-شود###['سیاسی']###2019-11-26 14:34:00###۷۰۰۳۶۹###['اینترنت', 'فضای مجازی']
6
1	رئیس کمیسیون امور داخلی کشور و شورا‌ها در خصوص آخرین تصمیمات برای اتصال اینترنت گفت: امنیت کشور بیش از هر چیزی اهمیت دارد و برای اتصال مجدد اینترنت نیاز است تا شرایط کشور پایدار شود و به ثبات برسد.
2	به گزارش ایسنا، کولیوند افزود: البته بحث‌هایی برای اتصال هر چه زودتر اینترنت ثابت شرکت‌هایی که وابسته به نت هستند مطرح شد، اما در هر حال امنیت برای کشور از نان شب هم واجب‌تر است، چون بسیاری از اشرار در فضای مجازی برای چنین زمانی آموزش دیده بودند.
3	نماینده کرج، فردیس، اشتهارد و آسارا در ادامه با بیان اینکه در اتفاقات اخیر گروه‌های اشرار و معاند آموزش دیده در فضای مجازی منتظر فرصت برای سوار شدن بر موج بودند، افزود: این گروه‌ها در تلاش برای راه‌اندازی یک جنگ تخریب اموال عمومی، غارت اموال مردم و صدمه به اموال دولتی بودند که وقایع نقاط مختلف کشور به خوبی این را نشان می‌دهد.
4	کولیوند با بیان اینکه برخی از این افراد سلاح در اختیار داشتند، تصریح کرد: اعتراض به مسائل مختلف کشور با سلاح، قمه، تخریب اموال عمومی و غارت ارزاق همخوانی ندارد.
5	وی با بیان اینکه اقدامات این چنینی توسط اشرار انجام می‌شود، ادامه داد: در روز نخست این اشرار بین مردم معترض بودند، اما با سخنرانی مقام معظم رهبری، مردم صف خود را از اشرار جدا کردند و نیرو‌های امنیتی، قضایی، اطلاعاتی، انتظامی، بسیج و سپاه فضا را تحت کنترل قرار دادند.
6	کولیوند اعلام کرد: سرمنشأ‌های اتفاقات اخیر که به دنبال ناامنی بودند در بسیاری از نقاط کشور با اقدامات اطلاعاتی مشترک بین نیروی انتظامی، اطلاعات و سپاه و بسیج دستگیر شده در اختیار دستگاه قضایی و امنیتی هستند.
7	این نماینده مجلس در خصوص اینکه تکلیف خسارت‌های وارد شده به اموال خصوصی چه خواهد شد هم اعلام کرد: برای جبران بخشی از خسارت وارد شده به اموال خصوصی یک مجموعه در استانداری‌های مناطق درگیر تشکیل می‌شود تا میزان خسارت‌ها بررسی و برآورد شود؛ بیمه هم باید خسارت وارد شده به واحد‌هایی که بیمه بوده‌اند را پرداخت کند.
8	کولیوند در پایان ضمن تشکر از دستگاه‌های مختلف برای کنترل اوضاع گفت: لازم است از دستگاه قضایی، دادستان مرکز استان و رئیس دادگستری که در صحنه حضور داشتند هم تشکر کنم.
