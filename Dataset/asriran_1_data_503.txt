asriran_1_data###مهلکه‌ی کرونا؛ خوبان در میان کاسبان###https://www.asriran.com/fa/news/715107/مهلکه‌ی-کرونا-خوبان-در-میان-کاسبان###['اجتماعی ']###2020-02-23 10:10:00###۷۱۵۱۰۷###['کرونا', 'ماسک']
22@@@23
1	این روزها بحث «کاسبان کرونا» حسابی داغ، داغ است.
2	حال و هوای کاسبان کرونا درست مثل کاسبان تحریم است.
3	نان در خون و مشکلات مردم می‌زنند و زندگی می‌کنند.
4	این کاسبان چهره جامعه را زشت کرده‌ و باعث شده‌اند تا مردم قبل از ویروس کرونا دچار ویروس منفعت طلبی شوند.
5	اسکناس‌های سبز و قرمز گاهی برای برخی از پدر و مادر هم عزیزتر است.
6	چه بخواهیم و چه نخواهیم امروز خیلی‌ها به دنبال سود خود هستند.
7	برخی هر کاری می‌کنند قبل از آن چرتکه انداخته‌اند و تمام جوانب مالی آن را سنجیده‌اند.
8	وقتی می‌گویم هر کاری شامل روابط خانوادگی هم می‌شود.
9	اینکه عشق‌ها در پول و ماشین خلاصه می‌شود، نشان از حال بد جامعه ایران دارد.
10	در این میان اما برخی آدم‌های خوب هم همچنان پشت به مادی گرایی ایستاده‌اند و سعی می‌کنند دچار پول زدگی نشوند.
11	یک شهروند اردبیلی که در بازار مغازه لوازم بهداشتی و آرایشی دارد به مردم ماسک رایگان داده است.
12	کاغذ زده است که فردا و فرداها هم این کار را تکرار خواهد کرد.
13	در شهرهای دیگر هم چنین آدم‌هایی بودند که چشم خود را به سود فروش ماسک بستند و به مردم کمک کردند تا استرس نداشتن ماسک را نداشته باشند.
14	خبرهای این چنین که در فضای مجازی دست به دست می‌شود و ما رسانه‌های رسمی متاسفانه چشم خود را به روی آنها بسته‎‌ایم و فقط زشتی را نشان می‌دهیم.
15	عادت کرده‌ایم زشتی‌ها را بزرگ‌تر نشان دهیم البته معمولا تلخی، زشتی و بدی، برای اهالی رسانه و مردم جذاب هستند.
16	این روزها دیدن این افراد حال آدم را خوب می‌کند.
17	درست مثل همان کارگر خوزستانی که به داخل فاضلاب فرو رفت تا گرفتگی آن را حل کند یا آن پیرمرد تبریزی که قبل از وزن کردن چای، پاکت خالی چای را وزن می‌کند و می‌گوید: « من به شما چای کیلوئی می فروشم نه پاکت پس به ازای وزن پاکت باید چای بدهم!»در کنار نوشتن از تمام زشتی‌های جامعه و نشان دادن حقیقت به مردم باید از این جوان‌مردها هم نوشت چون آنها هم بخشی از این جامعه هستند.
18	بخش مهمی که می‌توانند امید را در ما زنده نگه دارند.
19	باید داستان این آدم‌ها را دهان به دهان نقل کنیم تا همه بدانند هنوز کسانی هستند که می‌توانند در کتاب مدارس از آنها به عنوان قهرمان یاد شود.
20	آدم وقتی این انسان‌های بزرگ را می‌بیند به شدت به دنیا امیدوارم می‌شود.
21	امثال این فروشنده اردبیلی زیاد هستند فقط ما باید آنها را ببینیم .
22	دنیا بیش از آنکه آدم‌های بد داشته باشد، انسان‌های خوب دارد.
23	کاری ندارد، شروع کنید انسان‌های خوب زندگی‌تان را بشمارید تا ببینید چقدر زیاد هستند.
