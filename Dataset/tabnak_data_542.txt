tabnak_data###آقاتهرانی اسپانسر مالی پایداری را تکذیب کرد###https://www.tabnak.ir/fa/news/957968/آقاتهرانی-اسپانسر-مالی-پایداری-را-تکذیب-کرد###['صفحه نخست', 'سیاسی']###2020-02-09 17:12:00###۹۵۷۹۶۸###['اسپانسر', 'حامی مالی', 'آقاتهرانی', 'جبهه پایداری', 'صادق محصولی']
9
1	به گزارش تابناک به نقل از فارس، مرتضی آقا تهرانی دبیرکل جبهه پایداری انقلاب اسلامی در اولین جلسه از سلسله جلسات رودرو با نامزدهای انتخابات مجلس که به همت بسیج دانشجویی دانشگاه صنعتی شریف با عنوان "آیا وکیلم؟!" برگزار شد، در پاسخ به سوالی درباره مسائل فرهنگی کشور گفت: مسائل فرهنگی پیچیدگی‌های خاص خودش را دارد، مشکل فرهنگی خیلی داریم و در زمانی که بنده رئیس کمیسیون فرهنگی مجلس بودن تلاش هایی کردم که بتوانم بخشی از مشکلات را حل کنم.
2	وی ادامه داد: یکی از مشکلات فراوانی مراکز و موسسات فرهنگی است که به شکل موازی فعالیت می‌کنند و هیچ ارتباطی هم با هم ندارند.
3	۸۱ موسسه فرهنگی داریم که از هم بی‌خبرند و هر کدام هم بودجه دارند.
4	آقاتهرانی تصریح کرد: ما یک مهندسی فرهنگی درست نداریم، شورای عالی انقلاب فرهنگی هم تلاش کرد چیزهایی را درست کند ولی به نتیجه نرسید.
5	وی ادامه داد: گاهی در کشور کارهایی می‌شود ولی بعد مسولان بعدی پی گیری نمی کنند، مثل بحث مسکن مهر که زحمات زیادی برایش کشیده شد ولی بعد دیدیم آقای آخوندی چه حرفهایی زد و گفت افتخارم این است که حتی یک خشت هم روی خشت نگذاشتم.
6	دبیرکل جبهه پایداری درباره دارایی های اقتصادی اش هم گفت: سطح زندگی ام تقریبا متوسط است، یک پژو پارس دارم، یک خانه هم در قم دارم، یک آپارتمان کوچک هم در اصفهان به ما ارث رسیده است، شهریه حوزه را هم نمی گیرم، محتاج هم نیستم.
7	دارایی همسرم هم نیمی از خانه ای است که به وی برای مهریه داده ام‌.
8	وی درباره سوال یکی از دانشجویان گفت: اینکه گفته می‌شود آقای محصولی هزینه در تامین هزینه های جبهه پایداری نقش داشته درست نیست، اگر هم کسی می گوید بیاید ثابت کند.
9	دبیر کل جبهه پایداری گفت: بنده هم به شفافیت آرا و به هم شفافیت معتقدم، آرای نمایندگان وقتی شفاف شود مشخص می‌شود آنها چه عملکردی دارند.
