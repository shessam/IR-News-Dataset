tabnak_data###جزئیات تبادل زندانیان جدید واشنگتن و تهران و تشکر ترامپ از ایران/افشای اسامی تیم عراقی در مذاکرات استراتژیک با واشنگتن/ نامه روسیه به سازمان ملل در دفاع از ایران/ تخصیص ۴ میلیون دلار کمک مالی روسیه برای تأمین غذای مردم یمن###https://www.tabnak.ir/fa/news/982498/جزئیات-تبادل-زندانیان-جدید-واشنگتن-و-تهران-و-تشکر-ترامپ-از-ایرانافشای-اسامی-تیم-عراقی-در-مذاکرات-استراتژیک-با-واشنگتن-نامه-روسیه-به-سازمان-ملل-در-دفاع-از-ایران-تخصیص-۴-میلیون-دلار-کمک-مالی-روسیه-برای-تأمین-غذای-مردم-یمن###['صفحه نخست', 'بین\u200cالملل']###2020-06-05 08:00:00###۹۸۲۴۹۸###['تحولات خاورمیانه', 'تحولات سوریه', 'تحولات عراق', 'تحولات یمن', 'ایران و آمریکا', 'برجام', 'اروپا', 'روسیه', 'چین']
1@@@2
1	افشای اسامی تیم عراقی در مذاکرات استراتژیک با واشنگتن، نامه روسیه به سازمان ملل در دفاع از ایران، تخصیص ۴ میلیون دلار کمک مالی روسیه برای تأمین غذای مردم یمن و رایزنی آمریکا با متحدان برای تنظیم پیش‌نویس قطعنامه تمدید تحریم‌ها علیه ایران از جمله مهم ترین خبرها و رویدادهای مرتبط با خاورمیانه در 24 ساعت گذشته بوده اند.
2	در این میان، باید به جزئیات تبادل زندانیان جدید واشنگتن و تهران و تشکر ترامپ از ایران نیز اشاره کرد.
3	به گزارش تابناک، «دونالد ترامپ»، رئیس‌جمهور آمریکا بامداد جمعه (به وقت تهران) از ایران بابت آزادی «مایکل وایت» تشکر کرد.
4	وایت یکی از شهروندان آمریکا است که حدود ۲ سال پیش در شهر مشهد بازداشت شده بود.
5	ایران روز پنجشنبه مایکل وایت را در ازای آزادی دکتر «مجید طاهری» آزاد کرد.
6	رئیس‌جمهور آمریکا که در کشورش به دلیل ناکامی در آوردن ایران پای میز مذاکره پس از خروج از برجام مورد انتقاد محافل سیاسی و کارشناسی قرار گرفته مدعی شده که این مبادله زندانی نشان می‌دهد توافق با ایران امکان‌پذیر است.
7	رئیس‌جمهور آمریکا در توئیتر نوشت: «همین الان تماس تلفنی با گروگان آمریکایی مایکل وایت را قطع کردم.
8	او بعد از آزادی از ایران اکنون در زوریخ است.
9	اندکی دیگر سوار یک هواپیمای آمریکایی می‌شود و به خانه می‌‌آیدغیره به ایالات متحده!»رئیس‌جمهور آمریکا در ادامه نوشت: «ما الان بیش از ۴۰ نفر از گروگان‌ها و زندانیان را بعد از به قدرت رسیدن من به خانه برگردانده‌ایم.
10	ممنونم ایران.
11	این نشان می‌دهد توافق ممکن است.
12	»دونالد ترامپ وعده داده بود با خروج از برجام و پیگیری سیاست موسوم به «کارزار فشار حداکثری» ایران را به حضور پای میز مذاکره برای رسیدن به «توافقی بهتر» به زعم او مجاب خواهد کرد.
13	در حالی که بیش از ۲ سال از این وعده می‌گذرد او در تحقق این هدف ناکام مانده و به همین دلیل به خصوص در آستانه انتخابات ریاست‌جمهوری از سوی گروه‌های مختلف در آمریکا مورد انتقاد قرار گرفته است.
14	منتقدان ترامپ او را به نداشتن راهبرد در قبال ایران، تشدید بی‌مورد تنش‌ها با این کشور و جدا کردن مسیر آمریکا از متحدانش متهم کرده‌اند.
15	پنجشنبه شب «محمد جواد ظریف» وزیر امور خارجه ایران تأیید کرد آمریکا موافقت کرده در ازای آزادی مایکل وایت یکی از شهروندان ایران را آزاد کند.
16	ظریف در توئیتر نوشت: «خرسندم که دکتر مجید طاهری و آقای وایت به زودی به خانواده‌هایشان ملحق می‌شوند.
17	استاد عسگری روز چهارشنبه به جمع خانواده‌شان برگشتند.
18	این اتفاق می‌‌تواند برای تمامی زندانی‌ها بیفتد.
19	نیازی به دست‌چین کردن نیست.
20	گروگان‌های ایرانی بازداشت‌شده در آمریکا باید به خانه برگردند.
21	»آقای طاهری به جرم نقض قوانین یکجانبه تحریم‌های ضدایرانی آمریکا به تحمل ۱۶ ماه حبس محکوم شده بود.
22	یک مقام آمریکایی به فاکس‌نیوز گفته ایشان از ۳۳ سال پیش ساکن آمریکا است و در ایالت فلوریدا طبابت می‌کند.
23	قبل از آن «دونالد ترامپ»، رئیس‌جمهور آمریکا در حساب کاربری خود در شبکه اجتماعی توئیتر اعلام کرد «مایکل وایت» از ایران خارج شده است.
24	۱۹ دی ماه سال ۱۳۹۷ «بهرام قاسمی» سخنگوی وقت وزارت امور خارجه ایران در کنفرانس خبری اعلام کرد که یک شهروند آمریکایی به نام «مایکل وایت»‌ در شهر مشهد بازداشت شده است.
25	قاسمی گفت موضوع، در نخستین روزهای دستگیری از طریق دفتر حفاظت منافع آمریکا در تهران به اطلاع دولت آمریکا رسید و دولت متبوع وی از همان ابتدای بازداشت، در جریان این دستگیری قرار داشته است.
26	بر اساس گزارش‌ها، این شهروند آمریکایی شاکی خصوصی داشته و پس از رسیدگی به پرونده، به ۱۰ سال زندان محکوم شده است.
27	هشام الهاشمی، کارشناس امنیتی عراقی در توییتر نوشت: اعضای تیم مذاکره کننده عراقی با طرف آمریکایی در ۱۰ ژوئن پایین‌تر از سطح وزیر خواهند بود.
28	این تیم شامل ۲۱ مذاکره کننده با تخصص‌های سیاسی، روابط بین‌الملل، نظامی، مالی و آموزش هستند.
29	الهاشمی اشاره کرد، تیم شامل پنج اسامی خبره در مذاکره یعنی عبد الکریم هاشم، حارث حسن، لقمان الفیلی، فرید یاسین و حامد خلف می‌ شود.
30	وی افزود، مذاکره از طریق ویدیو کنفرانس خواهد بود.
31	«واسیلی نبنزیا»، نماینده روسیه در سازمان ملل متحد در نامه‌ای به «آنتونیو گوترش»، دبیر کل این سازمان بر حق ایران برای برخورداری از فناوری فضایی تأکید کرده است.
32	خبرگزاری آسوشیتدپرس گزارش داده روسیه ضمن رد ادعاهای آمریکا مبنی بر اینکه ایران با پرتاب ماهواره به فضا قطعنامه ۲۲۳۱ شورای امنیت سازمان ملل متحد را نقض کرده از حق تهران برای برخورداری از این فناوری دفاع کرده است.
33	در نامه نماینده روسیه آمده است: «تلاش‌های مستمر ایالات متحده در جهت محروم کردن ایران از حق خود برای برخورداری از منافع فناوری صلح‌آمیز فضایی با توسل به بهانه‌های نادرست، مایه تأسف عمیق و نگرانی‌های جدی است.
34	»او در این نامه اتهامات آمریکا مبنی بر اینکه اقدام ایران در پرتاب «ماهواره نور» نقض قطعنامه ۲۲۳۱ بوده را «گمراه‌کننده» توصیف کرد.
35	دیپلمات ارشد روسیه نوشت: «ایران هرگز سلاح هسته‌ای نداشته، در حال حاضر چنین سلاح‌هایی در اختیار ندارد و انتظار هم نداریم که در آینده به این سلاح‌ها دست پیدا کند.
36	»دیپلمات ارشد روسیه خاطرنشان کرده ایران بعد از حصول توافق هسته‌ای برجام «در معرض بیشترین راستی‌آزمایی‌ها از سوی آژانس بین‌المللی انرژی اتمی قرار داشته است.
37	»او در جای دیگری از نامه خاطرنشان کرده است: «این یک واقعیت تثبیت‌شده است که ایران نه موشک‌های بالیستیک طراحی‌ شده برای حمل سلاح‌های هسته‌ای در اختیار دارد، نه چنین موشک‌های می‌سازد و نه آنها را آزمایش می‌کند.
38	»»خبرگزاری آسوشیتدپرس نوشته نبنزیا این نامه را در پاسخ به نامه ماه قبل همتای آمریکایی خود به رئیس دوره‌ای شورای امنیت نوشته است.
39	در نامه طرف آمریکایی ادعا شده بود: «ماهواره‌برها در بردارنده فناوری‌هایی هستند که با فناوری‌های مورد استفاده در موشک‌های بالستیک طراحی‌شده برای حمل سلاح‌های هسته‌ای یکسان هستند.
40	»نماینده روسیه در بخش دیگری از این نامه خاطرنشان کرده که مسکو با هر گونه تلاش از سوی آمریکا برای تمدید تحریم‌های تسلیحاتی علیه ایران یا احیای تحریم‌های سازمان ملل علیه این کشور مخالف است.
41	او همچنین تلاش احتمالی آمریکا برای استناد به یکی از بندهای برجام موسوم به «مکانیسم» ماشه برای احیای تحریم‌های سازمان ملل را «مضحک» توصیف کرده و خاطرنشان کرده آمریکا از این توافق خارج شده و «هیچ حقی» برای استفاده از مفاد آن ندارد.
42	وزارت امور خارجه روسیه اعلام کرد که این کشور در چارچوب برنامه جهانی غذای سازمان ملل در سال 2020 ، مبلغ 4 میلیون دلار برای تأمین کمک‌های غذایی مورد نیاز مردم یمن اختصاص داده است.
43	این مسئله پس از شرکت "سرگئی ورشینین" معاون وزیر امور خارجه این کشور در نشست بین المللی در سطح بالا درباره وخامت اوضاع انسانی در یمن که به صورت کنفرانس ویدئویی برگزار شد، مشخص شد.
44	در بیانیه وزارت خارجه روسیه در این رابظه آمده است: «نماینده روسیه در این نشست در سخنان خود بر این واقعیت تأکید کرد که تنها راه حل پایدار برای حل و فصل مشکلات عدیده انسانی در کشور جنگ زده یمن، در چارچوب یک توافق سیاسی بین همه طرفین درگیر در مناقشه نظامی در این کشور و با هدف تامین منافع کل مردم یمن امکان پذیر خواهد بود.
45	»طرف روسی در این نشست همچنین از تخصیص 4 میلیون دلار کمک مالی روسیه برای ارائه کمک‌های اضطراری انسان دوستانه به مردم یمن از طریق برنامه جهانی غذا سازمان ملل در سال جاری خبر داد.
46	بر اساس اطلاعات وزارت خارجه روسیه، در جریان این کنفرانس شرکت کنندگان درباره اقدامات ضروری و مشارکت جهانی به منظور حل و فصل اوضاع وخیم تر شده انسانی در یمن که حدود 80 درصد از جمعیت آنها به کمک‌های غذایی، بهداشتی و دارویی بین المللی نیازمند هستند، مورد بحث و بررسی قرار گرفت.
47	«برایان هوک»، نماینده دولت آمریکا در امور ایران روز پنجشنبه گفته دولت این کشور در حال انجام رایزنی‌هایی با متحدان منطقه‌ای خود جهت تهیه پیش‌نویس قطعنامه‌ای در شورای امنیت با هدف تمدید تحریم‌های تسلیحاتی علیه ایران است.
48	پایگاه نشنال با گزارش این خبر نوشت برایان هوک همچنین خواستار حمایت جهانی از تلاش‌های آمریکا برای تمدید این تحریم‌ها شده است.
49	او که روز پنجشنبه در کنار «جرمی هانت»، وزیر خارجه سابق انگلیس سخنرانی می‌کرد گفت چنانچه تلاش‌های آمریکا به جایی نرسد و تحریم‌های تسلیحاتی علیه ایران در ماه اکتبر منقضی شود واشنگتن آماده است از ساز و کار موسوم به «مکانیسم ماشه» در توافق هسته‌ای برجام برای بازگرداندن کل تحریم‌های سازمان ملل علیه ایران استفاده کند.
50	هوک گفت با متحدان منطقه‌ای آمریکا درباره تهیه پیش‌نویس این قطعنامه گفت‌وگو کرده و رایزنی‌هایی در شورای امنیت برای جلب نظر موافق سایر اعضا با آن در جریان است.
51	هوک گفت: «ما فکر می‌کنیم این تحریم‌ها باید تمدید شوند.
52	ما حق بازگرداندن تمامی تحریم‌ها را داریم.
53	البته ترجیحمان این نیست.
54	»نماینده ویژه دولت آمریکا در امور ایران در ادامه مدعی شد: «اینکه اجازه بدیم این تحریم‌ها منقضی شوند برای همه بد است.
55	»
