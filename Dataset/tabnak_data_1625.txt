tabnak_data###افشای قهر وریا درفرودگاه: تا پولم را ندهید، نمی‌آیم!###https://www.tabnak.ir/fa/news/981976/افشای-قهر-وریا-درفرودگاه-تا-پولم-را-ندهید-نمی‌آیم###['ورزشی', 'ورزشی']###2020-06-02 07:46:00###۹۸۱۹۷۶###['وریا غفوری', 'استقلال', 'خلیل زاده', 'فرودگاه', 'افشاگری', 'تابناک ورزشی']
8@@@9@@@10
1	اسماعیل خلیل‌زاده در واکنش به حملات تند کاپیتان تیم استقلال دفاعیه ای از خود مطرح کرد که بار دیگر نشان دهنده ناتوانی باشگاه ای بزرگ از انجام تعهدات خود مقابل ستاره های شان و همچنین اشتباه بودن تعصب برخی بازیکنان به اصطلاح متعصب به پیراهن باشگاه است.
2	به گزارش تابناک ورزشی، بعد از اتهامات سنگین وریا غفوری به رییس هیات مدیره باشگاه استقلال، خلیل زاده هم افشاگری هایی انجام داده که نشان می‌دهد کاپیتان آبی ها در آستانه بازی حساس تیمش در لیگ قهرمانان آسیا در فرودگاه قصد ترک تیم بخاطر معوقات مالی و عدم دریافت پول را داشته است.
3	موضوعی که بارها از سوی بزرگان به اصطلاح متعصب و محبوب دو تیم سرخابی رخ داده و هواداران نیز اغلب از آن بی خبر هستند یا با گذشت زمانی طولانی همه چیز فاش می‌شود.
4	این بار زمان طولانی نگذشته و خیلی زود یک اختلاف باعث شد تا اتفاقاتی عجیب از اقدام وریا منتشر شود.
5	زمانی که من سرپرست باشگاه استقلال شدم، غفوری موضوع را به من گفت و به او قول دادم که پیگیری کنم.
6	پس از ۱۵ روز بررسی کردم و طبق گزارش قرارداد، متوجه شدم حق با غفوری است و تصمیم گرفتم که طلبش را پرداخت کنم، اما در همان زمان مشکلات مالی داشتیم و تیم استقلال باید عازم مسابقات پلی‌آف لیگ قهرمانان آسیا به امارات می‌شد.
7	رئیس هیات مدیره باشگاه استقلال افزود:‌ پس از بازگشت تیم از امارات، باید بلافاصله آماده اعزام به قطر برای دومین بازی مرحله پلی‌آف می‌شدیم.
8	غفوری در فرودگاه اعلام کرد که به دلیل پرداخت نشدن طلبش، نمی‌خواهد همراه تیم به قطر برود.
9	در همان جا، فرهاد مجیدی سرمربی استقلال و یکی دو بازیکن از من خواستند که مشکل غفوری را حل کنیم.
10	ما از طریق کارگزار باشگاه، چکی را به غفوری برای ۴۵ روز تحویل او دادیم.
11	برخی‌ها به اشتباه اعلام می‌کنند که چک برای باشگاه یا اسپانسر است، اول اینکه باشگاه چک نداشت و دوم اینکه چک برای کارگزار است نه اسپانسر.
12	خلیل زاده خاطرنشان کرد: با توجه به درخواست غفوری برای دادن چک، ما با کارگزار باشگاه صحبت کردیم تا چکی به این بازیکن داده شود و همراه تیم به قطر برود.
13	ما در نامه به کارگزار باشگاه، تاکید کردیم که پرداخت این پول نه برعهده کارگزار بلکه با باشگاه استقلال است.
14	او در خصوص طلبی که وریا غفوری از باشگاه استقلال در دوران سرپرستی علی فتح‌الله زاده داشت، گفت: وقتی موعد چک رسید، من سمت اجرایی در باشگاه استقلال نداشتم و علی فتح‌الله‌زاده سرپرست باشگاه استقلال شد.
15	آقای فتح‌الله‌زاده یک روز همراه کامران منزوی به دفترم آمد که من درباره طلب غفوری صحبت کردم و از آن‌ها خواستم به غفوری بگویند تا برج دوم، سوم که پول به باشگاه می‌رسد، صبر کند.
16	فتح‌الله‌زاده هم درگیری بیماری شد و دیگر نتوانست ادامه دهد، بنده هم درگیر بیماری و سپس درگذشت همسرم شدم.
17	به همین دلیل، ما دیگر مسئولیت اجرایی نداشتیم.
18	خلیل‌زاده افزود: ما سه کار برای غفوری انجام دادیم، اول اینکه به اشتباه او بدهکار شده بود، کاری کردم طلبکار باشد نه بدهکار.
19	دوم اینکه خودم پیگیر طلبش شدم و از او خواستم که ۴۵ روز صبر کند، اما اصرار کرد که باید به او چک بدهیم، تیم استقلال هم باید عازم بازی مرحله پلی‌آف می‌شد.
20	وقتی این شرایط را دیدیم، از کارگزار خواستیم با توجه به اینکه چک نداشتیم و غفوری طبق درخواست سرمربی کنار تیم باشد، به او چک بدهد، اما به این شرط که باشگاه استقلال در زمان موعد پول را بدهد.
21	سوم اینکه، وقتی موعد چک رسید، من سمت اجرایی نداشتم.
22	غفوری چندی پیش هم طی پیامی تهدیدآمیز خواستار پولش شد که به او گفتم که باشگاه باید طلبش را پرداخت کند.
23	او در پایان گفت: غفوری خودش می‌داند من چه کارهایی برای او انجام داده‌ام و انتظار نداشتم به بنده تهمت بزند.
24	من آدمی نیستم که کم حرف بزنم یا زیاد صحبت کنم.
25	طلب غفوری را من نباید پرداخت می‌کردم، بلکه باشگاه باید پرداخت می‌کرد.
26	غفوری بازیکن استقلال است و پس از صحبت‌های او در رسانه‌ها، با مدیرعامل باشگاه صحبت کردم که بررسی کرده که چرا علیه رئیس هیئت مدیره باشگاه صحبت کرده و سپس او را به دلیل تهمتی که زده است، به باشگاه فرا بخواند.
27	در صورتی که اتفاقی نیفتد، از ابزارهای دیگری برای دفاع از خودم استفاده خواهم کرد.
