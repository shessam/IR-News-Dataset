asriran_2_data###۲۳۲۸ مسموم و ۱۰۶ فوتی بر اثر گازگرفتگی در 3 ماه###https://www.asriran.com/fa/news/703475/۲۳۲۸-مسموم-و-۱۰۶-فوتی-بر-اثر-گازگرفتگی-در-3-ماه###['حوادث']###2019-12-14 11:40:00###۷۰۳۴۷۵###['مسمومیت', 'گازگرفتگی']
4@@@5
1	از ابتدای مهرماه سال جاری تاکنون ۲۳۲۸ نفر بر اثر مسمومیت با گاز مونوکسیدکربن مسموم شده و ۱۰۶ نفر نیز جان خود را از دست داده‌اند.
2	به گزارش ایسنا همزمان با سرد شدن هوا و نصب وسایل گرمایشی در منازل، اماکن تجاری و اداری و استفاده از وسایل گازسوز و گرمایشی بدون دودکش، نقص در دودکش و نشت گاز به فضای مسکونی، استفاده از وسایل خوراک‌پزی برای گرمایش و نبود تهویه درست و مناسب محیط منجر به مسمومیت با گاز مونوکسیدکربن می‌شود.
3	مهمترین اماکن شایع تجمع گاز مونوکسیدکربن را می‌توان در حمام، کابین وسایل نقلیه و مکان‌های سرپوشیده و فاقد تهویه مناسب اشاره کرد.
4	گاز مونوکسیدکربن گازی بدون رنگ و بو است.
5	عمده‌ترین منبع تولید این گاز سوختن ناقص نفت و گاز است ولی اصولا بر اثر احتراق هر نوع ماده سوختنی بویژه در محیط‌های در بسته و فاقد اکسیژن ممکن است تولید شود.
6	استفاده از آبگرمکن یا بخاری‌های مستعمل یا دارای نقص فنی و فاقد دودکش یا دارای دودکش بدون عملکرد مناسب در منزل بیشترین موارد ابتلا به مسمومیت را تشکیل می‌دهند.
7	از آن جا که تمایل این گاز برای ترکیب با هموگلوبین خون ما ۲۵۰ برابر بیش از اکسیژن است لذا با بالا رفتن درصد آن در هوای اتاق به‌سرعت باعث ایجاد مسمومیت خواهد شد و اکسیژن‌رسانی به بافت‌های مختلف بدن از جمله مغز و قلب را دچار اختلال می‌کند که به علت بی‌رنگ و بی‌بو بودن این گاز، ممکن است وجود آن در محیط تا زمان ایجاد علایم مسمومیت شدید مورد توجه واقع نشود.
8	علائم مسمومیت حاد با این گاز شامل سردرد، سرگیجه، تهوع و استفراغ و احتمالا درد شکمی سپس حالت بیهوشی، تشنج و اغما است.
9	در مبتلایان به ناراحتی‌های قلبی ممکن است تشدید بیماری یک علامت هشدار دهنده باشد.
10	از سایر علائم مسمومیت می‌توان به سفتی عضلات، افزایش تعداد تنفس، کاهش فشار خون و گاه تنگی مردمک‌ها اشاره کرد.
11	باید توجه داشت که اگر فردی بر اثر ابتلا به مسمومیت با گاز مونوکسید کربن جان خود را از دست ندهد ممکن است دچار نواقص عصبی و روانی پیشرفته نظیر فلج عضوی یا اختلال قوای مغز شود.
12	مسمومیت شدید با این گاز کشنده است.
13	بر اساس اعلام سازمان اورژانس کشور از ابتدای مهرماه سال جاری تا کنون ۲۳۲۸ نفر بر اثر مسمومیت با گاز مونوکسیدکربن مسموم و ۱۰۶ نفر نیز جان خود را از دست داده‌اند.
14	بیشترین مسمومیت با مونوکسیدکربن در استان‌های تهران با ۴۸۹ نفر، خراسان رضوی با ۲۵۸ نفر، فارس با ۲۳۱ نفر و آذربایجان شرقی با ۱۸۴ نفر بوده است.
15	همچنین ۱۷۰۰ مسموم توسط آمبولانس‌های اورژانس پیش بیمارستانی به مراکز درمانی اعزام‌ شده‌اند که بیشترین مسموم اعزامی در استان‌های خراسان رضوی با ۲۲۴ نفر، تهران با ۲۲۲ نفر، فارس با ۱۶۰ نفر، آذربایجان شرقی با ۱۶۹ نفر بوده است همچنین ۱۰۶ نفر بر اثر مسمومیت با گاز مونوکسیدکربن فوت کرده‌اند.
16	بیشترین فوتی ناشی از مسمومیت با مونوکسیدکربن در استان‌های آذربایجان شرقی با ۱۳ نفر، اصفهان با ۱۲ نفر و فارس با ۱۰ نفر بوده است.
