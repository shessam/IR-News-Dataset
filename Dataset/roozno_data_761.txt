roozno_data###جهانگیری: نیاز باشد تعطیلی ها استمرار خواهد داشت###http://roozno.com//fa/news/419763/جهانگیری-نیاز-باشد-تعطیلی-ها-استمرار-خواهد-داشت###[]###2020-03-27 20:26:00###۴۱۹۷۶۳###['جهانگیری']
1
1	اسحاق جهانگیری در ارتباط ویدئوکنفرانسی با ستاد ملی مدیریت بیماری کرونای استان اصفهان ضمن تبریک سال نو و اعیاد شعبانیه اظهار داشت: استان اصفهان چشم و چراغ ایران است و از هر نظر برای کشور استانی استراتژیک و راهبردی محسوب می شود و تأثیرگذاری این استان نیز در سطح ملی است.
2	دکتر جهانگیری با بیان اینکه مردم استان اصفهان در تاریخ کشور، پیروزی انقلاب اسلامی و دوران دفاع مقدس نقش تعیین کننده و کارساز داشته اند خاطرنشان کرد: مردم استان اصفهان در مشکلات و مسائل مختلف قوت قلبی برای مسئولین کشور بودند و نقش نخبگان و علمای این استان در همه مقاطع کارساز و تعیین کننده بوده است.
3	وی همچنین از شهرستان کاشان به عنوان شهرستانی مهم، بزرگ و تاریخی برای کشور یاد کرد و گفت: باید مسایل و مشکلات این شهرستان در خصوص کرونا به صورت جدی پیگیری و از تأمین اقلام مورد نیاز درمان مردم در این شهرستان اطمینان حاصل شود.
4	معاون اول رییس جمهور ویروس کرونا را دغدغه ای ملی و جهانی توصیف کرد و گفت: این ویروس نوظهور و عالمگیر به چالشی بزرگ برای جهان تبدیل شده و حتی کشورهای مهم و صنعتی نیز برای مقابله با این ویروس و تبعات آن، با چالش های جدی روبرو شده اند.
5	دکتر جهانگیری با تأکید بر اینکه سلامت مردم کشور مهمترین اولویت دولت است و نمی توان به سادگی از کنار آن عبور کرد افزود: خوشبختانه همه نهادهای حاکمیتی، بخش های دولتی و خصوصی و آحاد مردم متحد شده اند و با انسجام و همدلی برای مقابله با ویروس کرونا مشارکت دارند.
6	معاون اول رییس جمهور ادامه داد: انسجامی که امروز در کشور برای مقابله با ویروس کرونا شکل گرفته است همانند اتحاد و انسجامی است که در دوران دفاع مقدس وجود داشت به گونه ای که همه بخش ها پای کار هستند و علاقه دارند قدمی در مسیر مدیریت و مقابله با ویروس کرونا بردارند.
7	دکتر جهانگیری با یادآوری اینکه دولت از ابتدای شیوع کرونا اکثر بخش های اصلی خود را تعطیل کرد گفت: دولت از دهم اسفندماه دانشگاه ها و مدارس را تعطیل کرد و به جز بخش بهداشت و درمان که تأکید شد باید به صورت تمام وقت و سه شیفت فعال باشد، از کارکنان سایر بخش های دولت خواسته شد که در حد ضرورت و به صورت دورکاری و شیفتی در محل کار حضور داشته باشند و دلیل این حضور نیز تأمین نیازهای روزانه مردم بود.
8	معاون اول رییس جمهور با بیان اینکه در بخش های مذهبی نیز کار بزرگی در کشور انجام شد، از علما، مراجع و در رأس همه مقام معظم رهبری برای تصمیم گیری در خصوص تعطیلی اماکن مذهبی کشور قدردانی کرد و گفت: در تاریخ کشور سابقه نداشته که حرم های مطهر و نمازهای جمعه تعطیل شوند.
9	این تعطیلی ها نشان می دهد که اگر می خواهیم با ویروس کرونا مبارزه کنیم و اگر سلامت مردم موضوع اصلی جامعه است، مردم باید در خانه بمانند و فاصله اجتماعی را رعایت کنند.
10	دکتر جهانگیری با اشاره به اینکه گاهی در درک مشترک از خطر کرونا تفاهم در کشور وجود ندارد اظهار داشت: اگر ادراک مشترک از این خطر بزرگ در میان همه مسئولین و مردم وجود داشته باشد، دیگر نباید شاهد اقدامات متناقض نظیر به سفر رفتن تعدادی از خانوارها در این شرایط باشیم.
11	معاون اول رییس جمهور افزود: گزارش ها نشان می دهد که 85 درصد مردم در برخی استان ها به سفر نرفته اند اما 15 درصد باقیمانده یا خطر کرونا را جدی نگرفته اند و یا به سلامت خود و دیگران بی توجه هستند چرا که هر فرد مبتلا می تواند تعداد زیادی از اطرافیان و افراد دیگر را نیز درگیر کند.
12	دکتر جهانگیری همچنین با اشاره به گزارش های مسئولین استان اصفهان از تولید ده قلم کالای دانش بنیان برای مقابله با کرونا تصریح کرد: استان اصفهان مانند همیشه می درخشد و گزارش ارائه شده از اقلام دانش بنیان تولید شده گزارشی خوب و قابل تقدیر است.
13	معاون اول رییس جمهور با اشاره به برخی پیشنهادات مبنی بر استمرار تعطیلی ها خاطرنشان کرد: تا امروز بخش های زیادی از دولت و نظام برای جلوگیری از گسترش کرونا تعطیل شده اند و اگر نیاز باشد و ستاد ملی مدیریت بیماری کرونا اعلام کند این تعطیلی ها استمرار خواهد داشت.
14	دکتر جهانگیری نقش مردم در پیشگیری از گسترش ویروس کرونا را تعیین کننده دانست و گفت: مردم باید به درخواست ستاد ملی مدیریت بیماری کرونا مبنی بر در خانه ماندن پاسخ مثبت دهند و از خروج از منزل به جز در موارد ضروری پرهیز کنند.
15	معاون اول رییس جمهور ادامه داد: مردم باید بدانند که موارد ضروری شامل دید و بازدیدهای عید و ملاقات با خویشاوندان نیست و این گونه رفت و آمدها را باید به دوران پس از ویروس کرونا موکول کنند.
16	موارد ضروری برای خروج از منزل فقط شامل موارد اضطراری نظیر مراجعه به بیمارستان و یا تأمین نیازها و اقلام ضروری است.
17	دکتر جهانگیری با اشاره به اینکه ایامی نظیر سیزده بدر را در پیش داریم و باید از برگزاری این گونه مراسم به طور جدی پرهیز کنیم خاطرنشان کرد: باید توجه داشته باشیم که تبعات ویروس کرونا فقط به حوزه سلامت محدود نمی شود بلکه ابعاد اجتماعی و اقتصادی آن نیز بسیار گسترده است به همین دلیل باید تا حد ممکن از گسترش این ویروس جلوگیری کنیم.
18	معاون اول رییس جمهور تصریح کرد: به دلیل عدم توجه درصد اندکی از مردم به هشدارها، از امروز ناچار هستیم با مردم از طریق بایدها و نبایدهای حکومتی صحبت کنیم و اگر افرادی به این الزامات که به نفع جامعه است توجه نکنند با آنها برخورد خواهد شد و متحمل جریمه و مجازات می شوند.
19	دکتر جهانگیری اضافه کرد: البته محدودیت ها و تعطیلی هایی که اعمال خواهند شد مربوط به پارک ها، تفرجگاه ها و مراکز تجاری است که محل اجتماع مردم خواهد بود اما فروشگاه ها و مراکزی که مسئول تأمین نیازهای مردم هستند تعطیل نخواهد شد و حتی به صورت 24 ساعته خدمت رسانی خواهند کرد.
20	معاون اول رییس جمهور یکی از تبعات ویروس کرونا را تبعات اقتصادی عنوان کرد و گفت: با وجود محدودیت مالی، دولت برای گروه های آسیب پذیر و اقشار ضعیف جامعه، یارانه، کمک های معیشتی و بسته های حمایتی پرداخت می کند و تسهیلاتی نیز به صورت قرض الحسنه برای صاحبان کسب و کارهای کوچک که دچار آسیب شده اند در نظر گرفته شده است.
21	دکتر جهانگیری همچنین با اشاره به مسایل بنگاه های اقتصادی استان اصفهان و کسب و کارهای مرتبط با گردشگری استان که به دلیل کرونا با مشکلات جدی روبرو شده اند خاطرنشان کرد: امروز تصمیم مهمی در ستاد اقتصادی دولت اتخاذ و مقرر شد 75 هزار میلیارد تومان تسهیلات با نرخ سود 12 درصد به این بنگاه ها پرداخت شود البته با این شرط که این بنگاه ها نیروهای شاغل خود را حفظ کنند.
22	معاون اول رییس جمهور همچنین از پوشش صندوق بیمه بیکاری برای افرادی که در این ایام کار خود را از دست داده اند خبر داد و گفت: در مجموع دولت بیش از 100 هزار میلیارد تومان تسهیلات و کمک های حمایتی برای کاهش تبعات اقتصادی کرونا اختصاص داده است.
23	دکتر جهانگیری در ادامه سخنان خود از کادر پزشکی، درمانی، پرستاران و روسای دانشگاه های علوم پزشکی و بیمارستان های استان اصفهان قدردانی کرد و گفت: استان اصفهان از ظرفیت بالایی در حوزه درمان برخوردار است و نیروهای بخش بهداشت و درمان این استان در این دوره نشان دادند که مانند یک مجاهد در صف مقدم مبارزه حضور دارند.
24	معاون اول رییس جمهور همچنین از مردم استان اصفهان، علمای این استان و به خصوص آیت الله مظاهری که از مراجع بزرگ تقلید هستند و نیز از استاندار، مدیران استان، نیروهای مسلح و سایر بخش های فعال در مقابله با کرونا قدردانی کرد و گفت: امیدوارم استان اصفهان با ظرفیت های گسترده و برخورداری از مردمی با فرهنگ، علما و نخبگان بتواند در ریشه کن کردن و شکست دادن ویروس کرونا پیشتاز باشد.
25	در این جلسه که وزیر راه و شهرسازی، رییس سازمان غذا و دارو، مدیرعامل سازمان حمایت مصرف کنندگان، رییس سازمان امور مالیاتی کشور و نماینده سازمان برنامه و بودجه نیز حضور داشتند، استاندار اصفهان از طریق ویدئو کنفرانس گزارشی از میزان شیوع ویروس کرونا در این استان و اقدامات صورت گرفته برای مقابله با این بیماری ارائه کرد و افزود: خوشبختانه با اقدامات صورت گرفته وضعیت نسبت به روزهای نخست بهبود یافته و به سمت ثبات در حرکت هستیم.
26	رضایی ادامه داد: البته نگران هفته آینده هستیم که برخی مسافران به استان ها باز می گردند اما تمهیدات و تدابیر لازم برای ساماندهی این موضوع انجام شده است.
27	وی همچنین گزارشی از وضعیت شهرستان کاشان و تعداد مبتلایان، بهبود یافتگان و جانباختگان این شهرستان ارائه کرد و افزود: پس از اعزام نماینده ویژه وزیر بهداشت به کاشان، چند روزی است که وضعیت بهتر شده و رو به بهبود در حرکت هستیم.
28	رییس دانشگاه علوم پزشکی اصفهان هم گزارشی از تعداد افراد بستری و تعداد بهبود یافتگان ارائه کرد و به تشریح نیازهای استان نظیر افزایش بخش های آی سی یو پرداخت.
29	در این ویدئوکنفرانس همچنین یکی از مدیران استان اصفهان گزارشی از تولید ده قلم کالای دانش بنیان برای مقابله با ویروس کرونا توسط نخبگان استان ارائه کرد که دوربین اندازه گیری دمای بدن، دستگاه ضدعفونی کننده محیط، فیلترهای تصفیه هوا، دستگاه های ضدعفونی برای اماکن عمومی، جعبه استریل کننده خرید توسط تابش پرتو نور فرابنفش و تولید انواع ماسک از جمله این اقلام بود.
