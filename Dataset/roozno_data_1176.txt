roozno_data###راهکار «سریع» ترامپ برای اعتراضات آمریکا: لازم باشد، ارتش را وارد عمل می‌کنم###http://roozno.com//fa/news/429573/راهکار-سریع-ترامپ-برای-اعتراضات-آمریکا-لازم-باشد-ارتش-را-وارد-عمل-می‌کنم###[]###2020-06-02 10:38:00###۴۲۹۵۷۳###['ترامپ', 'اعتراضات آمریکا', 'ارتش']
1
1	به دنبال اعتراضات مردمی گسترده در ایالات متحده، رییس‌جمهوری این کشور گفت، تمامی منابع موجود فدرال، چه نظامی و چه غیرنظامی را بسیج می‌کند تا «غارتگری و شورش» را متوقف سازد.
2	به گزارش روز نو ، دونالد ترامپ در ابتدای این سخنرانی اظهار کرد: اولین و بالاترین وظیفه من به عنوان رییس‌جمهوری، دفاع از کشورمان و مردم آمریکا است.
3	سوگندی یاد کرده‌ام که قوانین این ملت را محقق سازم و این دقیقاً کاری است که انجام خواهم داد.
4	او ادامه داد: همه آمریکایی‌ها از قتل خشونت‌بار جورج فلوید به‌حق متأسف و منقلب شدند.
5	دولت من کاملا متعهد است که در قبال جورج و خانواده‌اش عدالت محقق شود.
6	خون او پایمال نخواهد شد.
7	ترامپ با اشاره به این که برخی اعتراضات به خشونت کشیده شده است، تصریح کرد: بزرگ‌ترین قربانیان این شورش شهروندان دوستدار صلح در فقیرترین جوامع ما هستند و من به عنوان رییس‌جمهوری آنها، برای حفظ امنیتشان مبارزه می‌کنم.
8	من برای محافظت از شما مبارزه خواهم کرد.
9	من «رئیس‌جمهوری قانون و نظم» شما و هم‌پیمان همه معترضان مسالمت‌آمیز هستم.
10	رییس‌جمهوری آمریکا ادامه داد: با این حال، در روزهای اخیر ملت ما با آنارشیست‌های حرفه‌ای، اوباش خشن، افراد مسلح، غارتگران، جانی‌ها، مجرمان، آشوبگران، «آنتی فا» و سایرین دست و پنجه نرم می‌کند.
11	او اظهار کرد: شماری از دولت‌های ایالتی و محلی نتوانسته‌اند اقدامات لازم را برای تأمین امنیت ساکنان خود انجام دهند.
12	وی با بیان این که «کشتن افراد بی‌گناه و ریختن خون بی‌گناهان، توهین به بشریت و جنایتی علیه خداوند است»، ادامه داد: آمریکا به ساختن و نه ویرانی، همکاری و نه اهانت، امنیت و نه آشوب، التیام و نه نفرت، عدالت و نه هرج‌ومرج نیاز دارد.
13	ترامپ با اعلام این که «کشور ما همیشه پیروز می‌شود»، افزود، به همین دلیل، دست به اقدامی فوری برای متوقف کردن خشونت‌ها و احیای امنیت در آمریکا می‌زند.
14	رییس‌جمهوری آمریکا اعلام کرد: من تمامی منابع فدرال موجود غیرنظامی و نظامی را بسیج می‌کنم تا جلوی شورش و غارتگری را بگیرم، به تخریب و آتش‌سوزی پایان دهم و از حقوق آمریکایی‌های قانون‌مدار از جمله حقوق شما در چارچوب متمم دوم حفاظت کنم.
15	به گزارش ایسنا، اشاره ترامپ به متمم دوم قانون اساسی ایالات متحده است که بر اساس آن شهروندان آمریکایی حق داشتن و حمل سلاح را دارند.
16	او تأکید کرد: بنابراین، این تدابیر سریعاً به کار گرفته خواهد شد: اول، ما به شورش‌ها و بی‌قانونی‌هایی که در سراسر کشورمان گسترش یافته است، پایان می دهیم.
17	همین حالا این کار را می‌کنیم.
18	امروز من به فرمانداران اکیداً توصیه کرده‌ام که نیروهای گارد ملی را به تعداد کافی مستقر کنند تا ما بر خیابان‌ها مسلط باشیم.
19	شهرداران و فرمانداران باید تا زمان فروکش کردن خشونت، حضور گسترده ضابطان قانون را حفظ کنند.
20	ترامپ تصریح کرد: اگر شهر یا ایالتی از انجام اقداماتی که برای دفاع از جان و مال ساکنانش لازم است، امتناع ورزد، من ارتش ایالات متحده را مستقر کرده و به سرعت مشکل را برای آنها حل خواهم کرد.
21	او اضافه کرد: من همچنین برای محافظت از پایتخت بزرگمان واشنگتن، اقدام سریع و قاطعی انجام می دهم.
22	اتفاقی که شب گذشته در این شهر افتاد، فضاحت تمام بود.
23	همین حالا که ما مشغول صحبت هستیم، من هزاران هزار تن از سربازان بسیار مسلح، نیروهای نظامی و افسران مجری قانون را برای متوقف کردن شورش، غارتگری، خرابکاری و تخریب شرورانه اموال اعزام می کنم.
24	وی گفت: به همه هشدار می‌دهیم که حکومت نظامی ساعت هفت ما با جدیت اعمال می شود.
25	کسانی که جان و مال بی‌گناهان را تهدید می‌کنند، بازداشت شده و تحت پیگرد قانونی قرار خواهند گرفت.
26	می‌خواهم سازمان‌دهندگان این اقدامات وحشتناک توجه کنند که با مجازات‌های شدید کیفری و مجازات‌های حبس طولانی روبرو خواهند شد.
