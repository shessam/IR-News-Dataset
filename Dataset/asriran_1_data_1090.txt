asriran_1_data###نماینده دائم سوریه در سازمان ملل: شاهد "تروریسم اقتصادی" آمریکا و ترکیه در سوریه می‌شوند###https://www.asriran.com/fa/news/731497/نماینده-دائم-سوریه-در-سازمان-ملل-شاهد-تروریسم-اقتصادی-آمریکا-و-ترکیه-در-سوریه-می‌شوند###['بین الملل']###2020-06-02 15:37:00###۷۳۱۴۹۷###['سازمان ملل', 'سوریه']
12
1	نماینده دائم سوریه در سازمان ملل اعلام کرد، نیروهای اشغالگر آمریکا و ترکیه با آتش زدن محصولات کشاورزی در منطقه الجزیره سوریه مرتکب تروریسم اقتصادی می‌شوند که در سطح جنایات جنگی است.
2	به گزارش ایسنا، به نقل از خبرگزاری سانا، بشار الجعفری، نماینده دائم سوریه در سازمان ملل گفت، آمریکا، انگلیس، فرانسه، ترکیه و رژیم صهیونیستی از مرحله جنگ نیابتی که با حمایت و تأمین بودجه و تسلیحات نظامی تشکیلات تروریستی فرامرزی و شبه‌نظامیان جدایی‌طلب انجام می‌دادند با حمله و اشغال‌گری نظامی مستقیم، سرقت، غارت، تخریب منابع طبیعی و انرژی سوریه، قطع آب، آتش کشیدن محصولات کشاورزی و تحمیل بیشتر تحریم‌های اقتصادی یکجانبه علیه ملت سوریه وارد مرحله جنگ مستقیم شدند.
3	وی در یک شکایت‌نامه رسمی علیه برخی از اعضای سازمان ملل و در رأس آنها آمریکا، انگلیس، فرانسه، ترکیه و رژیم صهیونیستی که به دبیرکل سازمان ملل و رئیس شورای امنیت ارائه کرد، تصریح کرده است، نیروهای اشغالگر آمریکا و ترکیه با هدف خالی کردن سبد غذایی سوریه از منابع خود، عمداً محصولات کشاورزی را در منطقه الجزیره سوریه سوزاندند.
4	جنایتی که تروریسم جدید اقتصادی بوده و در سطح جنایات جنگی است و این گروه‌های اشغال‌گر با مشارکت و تشکیلات تروریستی، شبه‌نظامیان جدایی‌طلب وابسته به خود در حق ملت سوریه مرتکب می‌شوند و همچنان به هدف قرار دادن شهرها و مناطق، تخریب زیرساخت‌ها و آواره کردن شهروندان گرفته تا قتل، غارت، آدم‌ربایی و یورش مسلحانه به اهالی و دارایی آنها، آتش زدن ده‌ها هزار هکتار اراضی کشاورزی گندم، جو و تخریب و غارت نیروگاه‌های برق و منابع طبیعی از جمله نفت و گاز سوریه ادامه می‌دهند.
5	الجعفری ادامه داد، اطلاعات به دست آمده نشان می‌دهد، جنایت سوزاندن محصولات گندم در سوریه بخشی جدایی ناپذیر از تروریسم اقتصادی مستمر آمریکا و غرب علیه سوریه است با این هدف که شهروندان سوری را از استفاده از اراضی کشاورزی خود که از تشکیلات تروریستی پس گرفته‌اند، منع کنند.
6	براساس این اطلاعات به دست آمده آمریکا از قبل تصمیم داشته اراضی کشاورزی مناطق مختلف سوریه از جمله مناطق تحت کنترل دولت سوریه را به آتش بکشد.
7	در این مناطق گروه‌هایی وجود دارند که با رژیم صهیونیستی و پایگاه غیرقانونی آمریکا در التنف همکاری دارند و از آنها دستورات و حمایت لجستیک دریافت می‌کنند.
8	نماینده دائم سوریه در سازمان ملل افزود، بالگردهای آپاچی نیروهای اشغال‌گر آمریکا اخیرا با نزدیک شدن به زمان برداشت محصولات گندم و جو در تعدادی از روستاهای شهر الشدادی در جنوب الحسکه بالن‌های حرارتی پرتاب کردند و موجب شد بخشی از این اراضی در آتش بسوزد.
9	گروه‌هایی از مزدوران ترکیه نیز تعدادی از مزارع گندم و جو روستاهای شهرک‌های تل تمر و ابورأسین در حومه حسکه را به آتش‌ کشیدند و برای فروش محصولات با ارزانترین قیمت اهالی را تحت فشار گذاشتند و در چارچوب سیاسی هدفمند برای جلوگیری از انتقال این محصولات به مناطق تحت کنترل دولت سوریه، آنها را به ترکیه قاچاق می‌کنند.
10	وی ادامه داد، همزمان با صدور قانون آمریکایی "سزار"، اتحادیه اروپا و دولت آمریکا، چند روز پیش دو تصمیم اجرایی را برای تمدید تحریم سوریه به رغم مطالبات بین‌المللی برای لغو آنها جهت مقابله با کرونا صادر کردند.
11	تحریم‌های آمریکا علیه سوریه تازگی ندارد و از سال ۱۹۷۹ تا به امروز اقدامات غیرقانونی علیه اقتصاد سوریه آن هم به بهانه‌های واهی مربوط به "مبارزه با تروریسم" انجام می‌دهد و این بخش جدایی‌ناپذیر از سیاست تروریستی همیشگی و کورکورانه آمریکا بوده و هست که کشورهایی که به لحاظ سیاسی با واشنگتن اختلاف دارند، تحت فشار قرار می‌دهد و از رژیم اشغال‌گر در خاک سوریه، فلسطین و لبنان حمایت می‌کند.
12	الجعفری تأکید کرد، در حال حاضر آنچه برای سوریه اهمیت دارد این است که سازمان ملل و شورای امنیت که مسؤول حفظ صلح و امنیت بین المللی هستند، در خصوص پایان دادن به مداخلات خصمانه آمریکا و غرب در دو روند سیاسی و انسانی سوریه و اتخاذ اقدامات عملی برای پایان دادن به تأثیرات این سیاست‌ها و اقدامات اقتصادی یکجانبه بر سوریه موضع گیری واضح و عملی داشته باشند.
13	وی با اشاره به پیام‌های رسمی هیئت سوریه در سازمان ملل که در آخرینشان اطلاعات موثقی پیرامون عملیات تخریب و غارت نیروگاه‌های برق توسط گروه‌های تروریستی مورد حمایت دولت ترکیه وجود دارد و در پیامی دیگر ادعاهای آمریکا و اروپا پیرامون عدم تأثیر تحریم‌ها بر مردم سوریه آمده است، تأکید کرد، این دولت آمریکا، انگلیس و فرانسه هستند که برنامه پیشرفت و توسعه ملل متحد را از انجام پروژه‌های توسعه در سوریه منع می‌کنند و همزمان با این اقدام ملت سوریه را هم محاصره اقتصادی کرده‌اند اقدامی که دو رویی در سیاست این دولت‌ها را نشان می‌دهد.
14	الجعفری گفت، سوریه رسما از دبیرکل سازمان ملل می‌خواهد به طرف‌های قانونی ذی‌ربط در این سازمان دستور دهد درباره میزان مطابقت قوانین و تصمیمات اجرایی صادر شده دولت آمریکا و اتحادیه اروپا درباره محاصره ملت سوریه با کنوانسیون و قطعنامه‌های شورای امنیت و تأثیرات منفی آنها بر زندگی مردم گزارشی تهیه کنند چرا که تمامی اقدامات این کشورها کاملا با احکام و قوانین بین‌المللی مغایرت داشته و اقتصاد و زندگی ملت سوریه را تحت الشعاع قرار داده است.
15	وی در پایان گفت، اقدامات و جنایات این دولت‌ها جنایات جنگی و ناقض اصول بین‌المللی بوده و تجاوز مستقیم به حاکمیت و تمامیت ارضی کشور سوریه است.
16	اقداماتی که دبیرکل سازمان ملل را ملزم می‌کند موضع روشنی اتخاذ کرده و پس از انجام تحقیقات پیرامون اطلاعات موجود در شکایت‌نامه سوریه، اقدامات لازم و فوری را در حق مرتکبان آن انجام دهد.
