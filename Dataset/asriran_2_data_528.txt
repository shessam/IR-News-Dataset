asriran_2_data###نماینده مجلس: تغییر تقویم آموزشی در شرایط فعلی قابل اجرا نیست###https://www.asriran.com/fa/news/706117/نماینده-مجلس-تغییر-تقویم-آموزشی-در-شرایط-فعلی-قابل-اجرا-نیست###['اجتماعی ']###2019-12-30 09:43:00###۷۰۶۱۱۷###['تقویم آموزشی', 'تعطیلات زمستانی']
7@@@8
1	سخنگوی کمیسیون آموزش و تحقیقات مجلس تغییر تقویم آموزشی مدارس را در شرایط فعلی غیر قابل اجرا دانست و گفت: برای اجرایی شدن این کار باید مولفه‌های زیادی همچون تغییر محتوای کتب درسی، تغییر زمان امتحانات، شرایط آب و هوایی تمامی استان‌های کشور و برنامه‌های متمرکز نظام آموزشی را در نظر گرفت.
2	میر حمایت میرزاده در گفت‌وگو با ایسنا در واکنش به صحبت‌های اخیر وزیر آموزش و پرورش مبنی بر لزوم تغییر تقویم آموزشی و به جریان افتادن لایحه دولت در این باره گفت: تاکنون این موضوع در کمیسیون آموزش مطرح نشده است.
3	به نظر می‌رسد این جنس اظهار نظرها تنها در فضای خاص مطرح می‌شود که در آن انجام کار کارشناسی دیده نمی‌شود.
4	وی ادامه داد:‌ زمانی با کم شدن گردشگر و کم رونقی هتل‌ها صحبت از تعطیلات زمستانی مدارس را به میان می‌آورند تا تعداد گردشگر زیاد شود.
5	بعد می‌گویند که به دلیل سرمای هوا و یخبندان بهتر است تعطیلات زمستانی وجود داشته باشد حال این که در شرایط سرما مسافرت معنایی ندارد.
6	اکنون هم با تصویب آلودگی هوا مجددا بحث تغییرات زمستانی و تغییر تقویم‌ آموزشی را بیان می‌کنند که سایر مولفه‌ها در آن دیده نشده است.
7	وی افزود: اگر قرار است تعطیلات زمستانی مدارس داشته باشیم تکلیف خانواده‌های شاغل به کار چه می‌شود.
8	از طرف دیگر نظام آموزشی با تقویم فعلی چیده شده است که برای تغییر آن باید بسیاری از مولفه‌ها را در نظر گرفت.
9	سخنگوی کمیسیون آموزش و تحقیقات مجلس توضیح داد: برای این کار باید وزارت آموزش و پرورش با سازمان پژوهش و متولیان تعیین تقویم آموزشی هماهنگی‌های لازم را انجام دهد.
10	بحث در نظر گرفتن شرایط آب و هوایی استان‌ها، تعطیلات عید نوروز و تعطیلات تابستان مولفه‌ دیگری است اینکه قرار است با تغییر تقویم آموزشی همچنان آموزش‌ها متمرکز و یا غیر متمرکز شوند.
11	اگر موضوع بر سر آلودگی هوا است استان‌هایی وجود دارد که در فصل زمستان به دلیل یخبندان عملا امکان تردد وجود ندارد.
12	پس چرا به فکر آنها نیستیم این ها نشان می‌دهد که باید در فضای کارشناسی این موضوع مورد بررسی قرار گیرد.
13	میرزاده ادامه داد: بنده معتقدم در شرایط فعلی این طرح قابل اجرا نیست، چون سیستم آموزشی ما متمرکز بوده و کتب درسی هم بر اساس آن تنظیم شده است.
14	درصورتی قابل اجرا است که مولفه‌های بسیاری دیده شود از جمله اینکه به استان‌ها اختیار بدهیم و این که سیستم متمرکز آموزشی نباشد.
15	هر استان یک پکیج خود را داشته که متناسب با آن شرایط سنجیده شود.
16	یکی از این شرایط آن است که معلمان آموزش و پرورش بعد از مدتی جا به جا می‌شود.
17	آیا با تغییر تقویم آموزشی و تعطیلات زمستانی وضعیت جابجایی معلمان عوض می‌شود؟ این نمونه‌ای از لزوم وجود مباحث کارشناسی برای رسیدن به تغییر تقویم آموزشی است.
18	به گفته‌ وی مسائلی همچون سیستم دانشگاه فرهنگیان، بحث خانواده‌ها و جابجایی معلمان مولفه‌هایی است که نباید آنها را فراموش کرد.
19	باید تصمیمی گرفته شود تا خانواده‌ها دچار مشکل نشوند.
