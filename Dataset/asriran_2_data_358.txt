asriran_2_data###تدارک ژاپن برای میزبانی از روحانی###https://www.asriran.com/fa/news/702663/تدارک-ژاپن-برای-میزبانی-از-روحانی###['سیاست خارجی']###2019-12-09 14:09:00###۷۰۲۶۶۳###['ژاپن', 'روحانی']
7
1	«آبه شینزو» نخست‌وزیر ژاپن با اشاره به گزارش‌های خبری درباره سفر رئیس‌جمهور ایران به این کشور اعلام کرد که توکیو در حال رایزنی درباره سفر «حسن روحانی» به ژاپن است.
2	به گزارش فارس، «آبه شینزو» نخست‌وزیر ژاپن بعد از چند روز گمانه‌زنی‌های رسانه‌ای در خصوص سفر آتی رئیس‌جمهور ایران به توکیو، امروز دوشنبه درباره این موضوع صحبت کرده و از تدارک ژاپن برای این سفر خبر داده است.
3	بنا بر گزارش «رویترز»، آبه شینزو نخست‌وزیر ژاپن امروز دوشنبه اعلام کرد، این کشور در حال رایزنی در خصوص سفر حسن روحانی رئیس‌جمهور ایران به توکیو طی اواخر ماه جاری میلادی است.
4	نخست‌وزیر ژاپن همچنین افزود، او و دولت ژاپن خواهان آن هستند که هر تلاش ممکنی را برای گسترش صلح در منطقه غرب آسیا انجام دهند.
5	اظهارات آبه شینزو در حالی مطرح شده که او اواخر خردادماه سال جاری در نودمین سالگرد روابط ایران و ژاپن به تهران سفر و با رهبر معظم انقلاب و رئیس‌جمهور ایران دیدار کرده بود (جزئیات بیشتر).
6	پیش از این، «عباس عراقچی» معاون سیاسی وزیر خارجه ایران در مصاحبه با شبکه «ان اچ کی» ژاپن در وین ابراز امیدواری کرد که دیدار احتمالی اواخر ماه جاری حسن روحانی رئیس‌جمهور ایران به ژاپن به تقویت روابط اقتصادی دو کشور کمک کند.
7	به گفته عراقچی، مقدمات سفر رئیس‌جمهور به ژاپن در حال انجام است تا یک تاریخ دقیق برای این دیدار مشخص شود.
8	در روزهای گذشته گمانه‌زنی‌های رسانه‌ای زیادی درباره سفر محتمل و قریب‌الوقوع رئیس‌جمهور ایران به پایتخت ژاپن انجام شده است.
9	در یکی از این خبرها، روزنامه «ژاپن تایمز» به نقل از منابع دیپلماتیک گزارش داد آمریکا با طرح توکیو برای سفر روحانی به ژاپن موافقت کرده است.
10	طبق گزارش ادعایی این روزنامه، روحانی به دنبال خروج از بن‌بست پیش آمده در مساله توافق هسته‌ای ایران (برجام) است.
11	ژاپن تایمز افزود: یک مقام ارشد آمریکایی به ژاپن پیام داده که واشنگتن از توکیو خواسته است نتیجه دیدار روحانی با آبه به اطلاع آنها رسانده شود.
12	این منابع گفته‌اند مقامات ایرانی و ژاپنی دیدار روحانی و آبه را برای روز ۲۰ دسامبر (۲۹ آذر) برنامه ریزی کرده‌اند.
