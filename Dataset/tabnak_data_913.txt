tabnak_data###ستاد ملی مبارزه با کرونا مرجع تعطیلی و ایجاد محدودیت###https://www.tabnak.ir/fa/news/961918/ستاد-ملی-مبارزه-با-کرونا-مرجع-تعطیلی-و-ایجاد-محدودیت###['اجتماعی', 'اجتماعی']###2020-02-26 11:47:00###۹۶۱۹۱۸###['ستاد ملی', 'مبارزه', 'کرونا', 'روحانی', 'تعطیلی', 'تصمیم', 'قرنطینه', 'ویروس کرونا']
1
1	رییس جمهوری گفت: هیچ تصمیمی برای قرنطینه محل یا شهری مطرح نیست، تصمیم‌گیری در مورد تعطیلی و یا ایجاد هرگونه محدودیت به خاطر کرونا با ستاد ملی مبارزه با کرونا است.
2	به گزارش «تابناک»،روحانی اظهارداشت: مثل همه حوادثی که گاه و بی گاه کشور با آن مواجه شده و ملت و دولت در کنار هم و با همکاری و برخورد هماهنگ از آن عبور کردند، مسأله مواجه شدن با ویروس کرونا هم از همین روال پیروی می‌کند.
3	وی یادآورشد: خوشبختانه در عرض یک الی دو هفته اخیر، تلاش‌های بسیار خوبی در کشور هم در بخش پیشگیری و هم در بخش تشخیص و هم در بخش قرنطینه افراد و هم در بخش درمان، انجام گرفته است.
4	رییس جمهوری اضافه کرد: نیازمند یک برخورد عالمانه با این مسئله هستیم و باید رفتار تخصصی و جدی داشته باشیم.
5	به همین دلیل هم مسوولیت امر به ستادی واگذار شده که رییس این ستاد وزیر بهداشت، درمان و آموزش پزشکی است.
6	روحانی گفت: بنابراین در همه امور، هم از لحاظ آمار و ارقامی که باید به مردم منتقل شود و هم توصیه‌هایی که مردم باید گوش کنند و هم مراکزی که برای تشخیص و درمان وجود دارد باید به صورت متمرکز بدون توجه به شایعات به سخنان این مرکز توجه شود.
7	وی در عین حال گفت: البته برای عبور از این مسأله ممکن است به یک، دو و یا سه هفته زمان نیاز داشته باشیم.
8	گزارش‌هایی که تا دیشب وزارت بهداشت، درمان و آموزش پزشکی در جلسه ستاد ملی مبارزه با کرونا داد، امیدوار کننده بودند.
9	رییس جمهوری ادامه داد: امروز هم گزارشی دریافت کردم که کیت‌های تشخیص را که از خارج و از طریق سازمان بهداشت جهانی (WHO) وارد می‌کردیم – که البته همچنان به روند آن ادامه می‌دهیم – توسط متخصصین داخلی ما هم این کیت تولید شده و درحال آزمایش است.
10	روحانی اظهارداشت: همه مراحل اولیه این کیت‌ها مثبت و قابل قبول بوده است و در نهایت ظرف امروز و فردا که به تأیید نهایی رسید می‌توانیم در ظرف مدت کوتاهی صد‌ها هزار کیت، حتی میلیون‌ها از این کیت را تولید کنیم و در اختیار همه بیمارستان‌های کشور قرار دهیم که مردم خیالشان راحت باشد اگر موردی، شکی و تردیدی وجود دارد به راحتی پزشکان عزیز ما بتوانند به تشخیص نهایی برسند.
11	رییس جمهوری با بیان این که البته کاری که انجام می‌گیرد یک کار شبانه‌روزی، دقیق و علمی است، گفت: در مجموع روند کاهش مراجعه و پیشرفت در امر درمان را مشاهده می‌کنیم.
12	یعنی اگر ۱۰۰ نفر در روز‌های اولیه بستری بودند، از این ۱۰۰ نفر ممکن بود ۷، ۸ نفر از دنیا بروند امروز این رقم خیلی پایین آمده است.
13	بخاطر اینکه بر این روند مسلط شدیم.
14	هم به روند تشخیص و هم روند درمان مسلط شدیم و این همکاری و هماهنگی را باید ادامه دهیم.
15	رییس دولت دوازدهم یادآورشد: دیشب هم تأکید کردم اگر قرار است جایی باید برای یکی، دو روز کمتر و یا بیشتر تعطیل شود، تشخیص‌اش به عهده این ستاد است.
16	نه استاندار، نه فرماندار و نه وزارتخانه‌ای مرجع این تشخیص نیست.
17	یعنی اگر فردی بیمار است، تب دارد و علایم اولیه را دارد، باید مراقبت شود و وارد آن آموزشگاه و دانشگاه نشود.
18	اگر کسی را دیدند و علامتی را دیدند بلافاصله آن را به پزشک منتقل کنند و مراقبت‌ها انجام گیرد.
19	وی با بیان این که ما در جامعه هستیم و همه در کنار هم یک خانواده هستیم، اظهارداشت: البته همانطور که توصیه شده است، حضور در اجتماعاتی که نیاز و ضروری نیست باید کاهش یابد یا قطع کنیم.
20	همانطور که برخی از برنامه‌ها و فوق‌برنامه‌ها را قطع کردند بخاطر اینکه مراقبت بیشتر شود.
21	روحانی با تاکید بر اینکه در مراقبت و در امر بهداشتی نباید کوتاهی کنیم، افزود: وزارتخانه‌ها و دستگاه‌های تولیدی ما برای اینکه اقلام لازم را در اختیار مردم بگذارند باید همه توان خودشان را به کار بگیرند.
22	رییس دولت دوازدهم در بخش دیگری از سخنانش گفت: خوشبختانه در روز‌های اخیر نیروی انتظامی و تعزیرات با احتکارکنندگان برخورد خوبی داشتند باز هم این برخورد‌ها باید ادامه پیدا کند و نگذاریم که عدد کوچکی از مردم بخواهند از این امور سوء استفاده کنند تا از این مسأله به خوبی عبور کنیم و مسأله را بتوانیم به پایان برسانیم.
23	وی ادامه داد: مسأله مهم‌تر از مسأله ویروس کرونا، ویروس ترس و اضطراب و تردید و بی‌اعتمادی در میان مردم است.
24	این ویروس بدتر از آن ویروس است و نباید در مردم تردید و وحشت و اضطراب ایجاد کنیم این هم ویروسی است.
25	رییس جمهوری اظهارداشت: ویروس آنفلوآنزا هر سال در دنیا می‌آید و هر سال هم کشته می‌گیرد.
26	در سال‌های اخیر و در آمریکا، آمار نشان می‌دهد بین ۱۲ هزار در سال تا سالی بوده ۱۰۰ هزار کشته آنفلوآنزا بوده است.
27	آنفلوآنزای مختلف آمده و عده‌ای هم از بین رفتند.
28	روحانی با بیان اینکه تلفات کرونا بیشتر از آنفلوآنزا نیست، گفت: طبق نظر پزشک‌ها و متخصصین البته نوع انتشار، سرایت‌اش ممکن است متفاوت باشد این‌ها همه درست است.
29	متخصصین باید بیایند و واقعیت را به مردم بگویند و برای مردم توضیح دهند.
30	وی اضافه کرد: اضطراب و ترس مردم در حد لازم باشد و وقتی اضافه می‌شود، خودش خطرناک است و می‌تواند مشکلات دیگری را درست کند.
31	رییس جمهوری در بخش دیگری از سخنانش گفت: نکته دیگری که می‌خواهم تأکید کنم درباره این شایعاتی است که در میان مردم وجود دارد که فلان شهر را می‌خواهند قرنطینه کنند یا فلان شهر را می‌خواهند یک ماه قرنطینه کنند.
32	آن محله را می‌خواهند یک هفته قرنطینه کنند.
33	چنین چیز‌هایی در تصمیمات کشور وجود ندارد.
34	قرنطینه محله و شهر را نداریم.
35	آنچه قرنطینه است، قرنطینه فرد است.
36	یعنی اگر فردی علایم اولیه‌ای داشت این فرد باید قرنطینه شود.
37	وی اضافه کرد: مراکز زیادی را هم در تهران پیش‌بینی کردیم.
38	دیشب اعلام شد، تخت‌های فراوانی آماده شده است.
39	در شهرستان‌ها هم آماده شده است و نیرو‌های مسلح نیز گفتند که برای هر گونه کمک آماده هستند و اگر در مواردی، فردی مشکوک بود و علایمی داشت، فوری در آن مراکز بستری شود و بعد هم مشخص می‌شود که این دارای این ویروس است یا به سرماخوردگی عادی و آنفلوآنزای دیگری مبتلا شده است و باید مرخص شود.
40	روحانی خاطرنشان کرد: بنابراین مردم به این فکر نباشند که فروشگاهی یا شهری بسته می‌شود و یا قرنطینه عمومی ایجاد می‌شود.
41	رییس جمهوری خاطرنشان کرد: همه مواد غذایی، مواد اولیه، حتی شوینده‌ها هم که این روز‌ها مقداری کم بوده در روز‌های آینده جبران خواهد شد و در انبار‌ها و ذخایر وجود دارد و مردم هیچ گونه نگرانی از این نظر نداشته باشند.
42	وی اضافه کرد: البته همه باید به طور فردی مراقبت کنیم دستور‌های بهداشتی را همانطور که توصیه می‌شود، مراعات کنیم.
43	صدا و سیما هم به عنوان مرجعی است که باید به مردم آموزش داده و اطلاعات لازم را به مردم دهد.
44	روحانی در ادامه تصریح کرد: به هیچ عنوان آماری که وجود دارد، نه کم می‌کنیم نه زیاد می‌کنیم و نه بزرگ‌نمایی و نه کوچک نمایی می‌شود.
45	رییس شورای عالی امنیت ملی گفت: دیشب هم تأکید کردم وزارت بهداشت و درمان هر آماری که هست با واقعیت برای مردم گفته شود؛ اگر فردی در سایه این بیماری فوت شده به مردم گفته شود؛ روزانه عده‌ای به طور طبیعی در همه شهر‌ها فوت می‌شوند؛ عده‌ای هم سرماخورده فوت می‌شوند؛ عده‌ای آنفلوآنزا گرفته فوت می‌شوند؛ این‌ها را پای کرونا نگذاریم؛ این‌ها عوامل خودش را دارد؛ آنجایی که وزارت بهداشت تشخیص می‌دهد بخاطر این ویروس کرونا بوده، باید برای مردم بگوید و اعلام کند.
46	روحانی افزود: مردم باید کاملاً اعتماد داشته باشند که آمار و ارقام به دقت برای آن‌ها بیان خواهد شد و از این نظر نگرانی نداشته باشند؛ نه از لحاظ شوینده‌ها و مواد غذایی؛ بحث قرنطینه هم که قرنطینه شهر اساساً نداریم و قرنطینه فردی درجایی است که مشکوک است و از سوی دیگر امکانات لازم در کشور وجود دارد؛ پزشک و متخصصین لازم هم داریم.
47	رییس جمهوری بار دیگر از پزشکان و پرستاران و کادر بیمارستانی تشکر، بخاطر آمادگی، حضور، فعالیت و ایثارشان در این روز‌ها که ادامه هم خواهد یافت، تشکر کرد.
48	رییس دولت تدبیر و امید با تاکید بر اینکه کرونا نباید تبدیل به سلاح و اسلحه دشمنان شود، گفت: آمریکایی‌ها و دشمنان ما در طول این مدت، حدود ۲ سال (۲۱ ماه) که الان گذشته است، با تحریم و تبلیغ‌شان همواره خواستند در این کشور، تولید و فعالیت اقتصادی بخوابد و مردم در رنج قرار بگیرند.
49	وی تصریح کرد: این مسأله ویروس یک بهانه جدیدی دست معاندین نشود که این باعث شود، کار، فعالیت و تولید متوقف شود؛ البته مراقبت‌های بهداشتی سر جای خودش است؛ اینجا هم که می‌آییم جمع می‌شویم اگر وزارت بهداشت به ما گفت: قبل از ورود به جلسه باید دست‌مان را با صابون بشوریم این کار را می‌کنیم؛ یعنی هر چه وزارت بهداشت به ما بگوید انجام می‌دهیم.
50	روحانی در بخش دیگری از سخنانش گفت: نمی‌شود دولت را تشکیل ندهیم، مشورت نکنیم، تصویب نکنیم، کار مردم را حل نکنیم.
51	ادارات و همه جا، همه مردم؛ بحمدالله همانطوری که در بیمارستان‌ها که خط مقدم است، پزشکان و پرستاران ایثارگرانه کار می‌کنند؛ همه مردم، فعالین تولید و کارخانجات همه کار می‌کنند و این کار باید ادامه پیدا کند.
