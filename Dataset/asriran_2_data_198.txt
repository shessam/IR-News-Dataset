asriran_2_data###توپ جمع کنی که ناجی مورینیو شد +(عکس)###https://www.asriran.com/fa/news/700469/توپ-جمع-کنی-که-ناجی-مورینیو-شد-عکس###['ورزشی']###2019-11-27 08:21:00###۷۰۰۴۶۹###['مورینیو', 'توپ جمع کن']
5@@@6
1	گل دوم تاتنهام مقابل المپیاکوس در شرایطی عجیب و با کمک توپ جمع کن به ثمر رسید.
2	به گزارش "ورزش سه"، امشب تاتنهام در اولین تجربه ژوزه مورینیو روی نیمکت این تیم در لیگ قهرمانان مقابل المپیاکوس به میدان رفت و بر خلاف انتظار در خانه خود و در همان نیمه اول دو بار دروازه خود را باز شده دید.
3	اما دله آلی، ستاره تازه اوج گرفته تاتنهام موفق به گلزنی شده و اختلاف را به حداقل رساند.
4	اما در اوایل نیمه دوم بود که هری کین روی اتفاقی عجیب موفق شد گل دوم تاتنهام را وارد دروازه المپیاکوس کند.
5	توپ در سمت راست زمین به بیرون رفت و با توپ رساندن سریع توپ جمع کن به بازیکنان تاتنهام، این تیم خیلی سریع موفق به طرح ریزی حمله خود شد و در نهایت ارسال عرضی لوکاس مورا با ضربه تمام کننده هری کین همراه شد و اسپرز موفق شد در دقیقه 50 به گل تساوی دست یابد.
6	اهمیت توپ جمع کن در به ثمر رسیندن گل به حدی بود که ژوزه مورینیو بعد از گل او را بوسید.
7	اما مشابه این اتفاق فصل قبل و در دیدار نیمه نهایی لیگ قهرمانان بین لیورپول و بارسلونا در استادیوم آنفلید رخ داد.
8	جایی که توپ جمع کن خیلی سریع توپ را به الکساندر آرنولد رساند و او نیز با ارسال کرنر خود دیوک اوریگی را تبدیل به گل کرد و مرسی سایدی ها جواز صعود به فینال را دریافت کردند.
9	همچنین مدتی قبل و در جریان پیروزی 05 سیتی مقابل پالاس، تصاویری از پپ گواردیولا در حال توصیه به توپ جمع کن استادیوم اتحاد به ثبت رسید و سرمربی اسپانیایی بعدها مدعی شد از توپ جمع کن خواسته توپ را سریع تر به بازیکنان برساند تا حملات زودتر استارت بخورد.
10	به نظر می رسد استفاده از پرتاب های اوت و به جریان انداختن سریع بازی ها در فصول اخیر برای تیم های انگلیسی اهمیت زیادی پیدا کرده و حتی لیورپولی ها یک مربی ویژه پرتاب اوت هم استخدام کردند؛ و به همین دلیل، توپ جمع کن ها نیز نیاز به آموزش های ویژه و هماهنگی با بازیکنان تیم دارند تا در چنین موقعیت هایی به کمک تیم شان بیایند؛ توپ جمع کن هایی که بعید نیست خیلی زود خود به ستاره های تیم محبوب شان تبدیل شوند.
