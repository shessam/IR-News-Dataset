asriran_1_data###مقام معظم رهبری: باید به نیروی جوان اعتماد کنیم###https://www.asriran.com/fa/news/731598/مقام-معظم-رهبری-باید-به-نیروی-جوان-اعتماد-کنیم###['سیاسی']###2020-06-03 11:16:00###۷۳۱۵۹۸###['رهبری', 'امام خمینی', 'رحلت امام']
33
1	سخنرانی مقام معظم رهبری در سالگرد رحلت امام خمینی برگزار شد.
2	به گزارش ،امسال به دلیل شرایط کرونا، مراسم سالگرد رحلت امام خمینی در حرم امام برگزار نشد اما آیت الله خامنه ای مقام معظم رهبری به این مناسبت، سخنرانی زنده رادیو تلویزیونی داشتند.
3	گزیده سخنان آیت الله خامنه ای به این شرح است:امام بزرگوار سال‌ها پس از درگذشت ظاهری، در بین ما زنده است و باید زنده بماند.
4	امام(ره) یک انسان ذوابعاد بودند، اما روحیه تحول خواهی و تحول انگیزی امام راحل یکی از خصوصیات ویژه ایشان است.
5	در مورد ایجاد تحول، نقش ایشان صرفاً نقش یک استاد یا معلم نبود، بلکه نقش یک فرمانده در عملیات و یک رهبر واقعی بود.
6	روحیه تحول خواهی از دیر زمان در ایشان وجود داشت و چیزی نبود که از آغاز نهضت اسلامی در سال ۴۱ شروع شده باشد بلکه از دوران جوانی چنین بودند.
7	این روحیه را ایشان اعمال کردند و تحول آفرین شدند.
8	از تحول آفرینی در یک مجموعه طلاب در قم تا تحول آفرینی وسیع در ملت ایران.
9	درس اخلاق ایشان در قم باعث می‌شد دلها منقلب شود و این را ما در درس فقه و اصول ایشان دیده بودیم و گاهی در این جلسات در مناسبت‌هایی صحبت‌های اخلاقی می‌کردند و طلاب گریه می‌کردند.
10	من نمی‌توانم قاطعانه ادعا کنم که آن جلسات را ایشان برگزار می‌کردند تا مقدمه‌ای باشد که به نهضت اسلامی برسد اما تحول آفرینی در سرشت انسانی از راه درس اخلاق و آماده کردن دلها در این زمینه کار امام بود.
11	مخاطب ایشان در این تحول عبارت از ملت ایران بود.
12	قبل از نهضت امام مبارزاتی در ایران وجود داشت اما مبارزه آنان محدود می‌شد به جمعی محدود از مثلاً دانشجویان اما نگاه امام به کل ملت بود.
13	یک تحول، تحول در روحیه خمیدگی و تسلیم ملت بود.
14	در زمان آغاز نهضت ایشان مردم ما در برابر سرنوشت سیاسی خود خیلی واکنشی نداشتند و تسلیم بودند اما اینکه روحیه مطالبه‌گری ایجاد شود را امام باعث شدند و همان ملت خموده و تسلیم را به یک ملت مطالبه‌گر بدل کردند.
15	نمونه این موارد ۱۵ خرداد و حوادث سال ۴۱ و اجتماعات عظیم مردم در شهرهای بزرگ است که به واقعه ۱۵ خرداد انجامید و این تحول عظیمی بود که ایشان ایجاد کردند.
16	ملت ایران نسبت به خود یک نگاه حقارت پندارانه داشت و اینکه این ملت بتواند بر اراده ابرقدرت‌ها فائق آید به ذهن کسی نمی‌آمد و حتی نه در مورد ابرقدرت‌ها که در مورد صاحبان قدرت داخلی هم چنین بود و مردم در این زمینه احساس توانایی نمی‌کردند اما امام(ره) این را به احساس عزت و توانمندی بدل کردند.
17	شعارهای انقلاب یکی نظام اسلامی یعنی حکومت اسلامی بود و بعد جمهوری اسلامی.
18	مردم بعد از انقلاب افراد حاضر در بخش‌های مختلف حکومت را انتخاب کردند.
19	اگر مردم مطالباتشان پیش از انقلاب از دستگاه‌ها این بود که صرفاً کوچه‌ای آباد شود یا مشکلی محلی حل شود، این از سوی امام بدل به مطالبه‌ای اساسی، حساس و جهانی شد و جنبه عظیمی به خود گرفت.
20	مردم امروز دنبال این هستند که تمدن نوین و اتحاد عظیم اسلامی را به وجود آورند.
21	تحول در فقه از دیگر اقدامات امام(ره) بود و امام فقه را وارد نظام پروری کردند.
22	پیش از آن هم سالیان درازی از ولایت فقیه سخن گفته می‌شد، اما کسی امیدی به شکل‌گیری آن نداشت و به جزئیاتی در این باره می‌پرداختند، اما امام(ره) این موضوع را در نجف به طور کامل مطرح کردند.
23	پافشاری بر تعبد در عین نگاه نوگرانه به مسائل یکی دیگر از تحول‌آفرینی‌های ایشان بود.
24	ایشان یک فقیه نوگرا بود و در عین حال کاملاً پایبند به تعبد بود.
25	تحول در نگاه به نسل جوان از دیگر تحولات ایجاد شده توسط ایشان بود.
26	سپاه که تشکیل شد ایشان جوانانی که حداکثر ۳۰ سال سن داشتند را به فرماندهی کل یا در راس لشکرهای سپاه پذیرفتند.
27	ایشان اعتماد عجیبی به جوانان داشتند و در عین حال ایشان به نیروهای غیرجوان هم اعتماد داشتند.
28	اگر ایشان بنده را که در آن زمان چندان پیر نبودم را به امامت جمعه تهران منصوب کردند در عین حال آیت‌الله اشرفی اصفهانی را که پیرمردی هشتاد ساله بود را هم به امامت جمعه منصوب کردند.
29	امروز هم همین عقیده را داریم که باید به نیروی جوان اعتماد کنیم و این یک ثروت است اما در عین حال از تجربیات غیرجوان هم استفاده باید کرد.
30	امام(ره) کاری کردند که روسای جمهور آمریکا گفتند که خمینی ما را تحقیر کرد و واقعیت هم همین بود.
31	امام(ره) نشان داد که ابرقدرت‌ها ضربه‌پذیر و شکست‌پذیر هستند.
32	آن از شوروی که فروپاشید و این هم از آمریکای امروز که مشاهده می‌کنید چه وضعیتی دارد.
33	امام(ره) مکرراً در بیانات خود به تحول جوانان بسیار تاکید می‌کردند و در عین حالی که خودشان در این باره زمینه‌چینی کرده بودند اما این تحول را از خدا می‌دانستند و حقیقت هم همین بود که لاحول و لاقوه الا بالله.
34	باید از امام(ره) درس بگیریم.
35	جامعه پویا احتیاج به تحول دارد و ما هم امروز احتیاج به تحول داریم.
36	البته ملت ایران بعد از وفات امام(ره) هم روحیه تحول‌طلبی خود را از دست نداده و هم در مواردی قدرتمندتر شدیم و امروز در حرکت علمی در دنیا مطرح هستیم یا در توانایی‌های دفاعی به حد بازدارندگی نزدیک شده است.
37	در عرصه سیاست ایران چهره باابهت از خود به دنیا نشان داده است.
38	زنده ماندن انقلاب به این است که پی‌درپی تحول و نوآوری داشته باشد و به حال برتری به شکل تازه‌ای دست یابد.
