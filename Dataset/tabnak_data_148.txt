tabnak_data###پلی‌آف لیگ قهرمانان:اولین تست آسیایی مجیدی و شهرخودرو###https://www.tabnak.ir/fa/news/954217/پلی‌آف-لیگ-قهرماناناولین-تست-آسیایی-مجیدی-و-شهرخودرو###['ورزشی', 'ورزشی']###2020-01-25 09:05:00###۹۵۴۲۱۷###['پلی آف', 'لیگ قهرمانان آسیا', 'سلب میزبانی', 'تابناک ورزشی']
1
1	تیم‌های فوتبال استقلال و شهرخودرو در اولین بازی پلی‌آف لیگ قهرمانان آسیا، امروز در امارات به مصاف حریفان خود از کویت و بحرین می‌روند.
2	به گزارش تابناک ورزشی، مرحله پلی‌آف لیگ قهرمانان آسیا از امروز (شنبه) برای دو نماینده ایران آغاز می‌شود که در این بین تیم استقلال به مصاف الکویت کویت خواهد رفت و شهر خودرو نیز برابر الرفاع بحرین قرار می‌گیرد.
3	در حالی که قرار بود تیم‌های استقلال و شهر خودرو در اولین بازی مرحله پلی‌آف میزبان باشند، به دلیل تصمیم AFC قرار شد که این دو نماینده ایران بازی‌های خود را در امارات برگزار کنند.
4	تصمیمی که تمام برنامه‌های مسئولان و کادر فنی این دو تیم را به‌هم ریخت و آنها را ناچار به سفری اورژانسی و پرزحمت به امارات کرد.
5	در زیر نگاهی به این دو دیدار خواهیم داشت:استقلالی‌ها با ماجراهای زیاد راهی دوبی شدند.
6	آبی‌پوشان در هفته گذشته به دلیل نبود زمین تمرین آماده، یک بار در چمن مصنوعی تمرین کرده و در روزهای دیگر در سالن وزنه کار خود را پیش بردند.
7	همین مسئله کافی بود تا فرهاد مجیدی طی اظهاراتی به شدت از عملکرد مدیران باشگاه استقلال انتقاد کند و حرف‌هایی بزند که باعث تعجب همه شود.
8	سرمربی استقلال همچنین از اینکه درباره محل برگزاری بازی پلی‌آف مشورتی با کادر فنی صورت نگرفت، ناراحت بود.
9	البته این تمام ماجرا نبود.
10	پس از اینکه مسئولان استقلال با کمک ارگان‌های مختلف به دنبال گرفتن ویزای امارات بودند، با حمایت عضو هیئت مدیره باشگاه که هواپیمایی زاگرس را در اختیار دارد، تصمیم گرفتند تیم را با پرواز اختصاصی از فرودگاه مهرآباد راهی دوبی کنند، اما با وجود سوار شدن استقلالی‌ها در هواپیما، مجوز این پرواز صادر نشد.
11	بازیکنان نیز پس از چند ساعت معطلی راهی هتل شدند تا با پرواز ساعت 11:15 روز جمعه از فرودگاه امام خمینی (ره) به دوبی بروند.
12	با این شرایط، آبی‌پوشان تنها با یک جلسه تمرینی روز گذشته خود را آماده مصاف با الکویت کرده‌اند.
13	اگر چه شاید روی کاغذ الکویت خیلی حریف سختی برای استقلال نباشد، اما بازیکنان تیم به لحاظ روحی تمرکز نداشته‌اند.
14	ضمن اینکه حریف نیز از فرصت به وجود آمده استفاده کرده و به تقویت خود پرداخته است.
15	مجیدی دراولین تجربه سرمربیگری درآسیا برای این بازی به لحاظ فنی نیز مشکلاتی دارد.
16	به دلیل لغو بازی‌های استقلال در لیگ، آبی‌پوشان تنها دو بازی تدارکاتی مقابل امیدهای خود و داماش تهران برگزار کرده‌اند و خیلی نتوانسته‌اند در جریان بازی قرار بگیرند.
17	همچنین سیاوش یزدانی و عارف غلامی، دو مدافع آبی‌پوشان مصدوم هستند و گفته می‌شود به دربی نیز نمی‌رسند.
18	مجیدی که قصد داشت تیمش را با آرایش 253 استراماچونی به میدان بفرستد و دست به تغییر سیستم نزند، شاید امروز در غیاب دو مدافع مرکزی مجبور شود از همان سیستم گذشته با چهار مدافع استفاده کند، یعنی روزبه چشمی و محمد دانشگر در قلب خط دفاع و وریا غفوری و میلاد زکی‌پور در سمت راست و چپ به میدان بروند.
19	با تمام این مشکلات، مجیدی از عزم بازیکنان یاد و تأکید کرده است که آبی‌پوشان ایران تنها به فکر پیروزی هستند.
20	تیم استقلال در صورت برتری مقابل الکویت، در دومین بازی مرحله پلی‌آف باید در قطر به مصاف تیم الریان برود که بازی دشوارتری است.
21	همچنین شاگردان فرهاد مجیدی در صورت صعود به مرحله گروهی، در گروه A قرار می‌گیرند.
22	دیگر نماینده ایران نیز به مانند استقلال روزهای آرامی را پشت سر نگذاشت.
23	یحیی گل‌محمدی در آستانه شروع نیم‌فصل دوم راهی پرسپولیس شد تا مدیران باشگاه مجتبی سرآسیابی را به‌عنوان سرمربی جدید شهر خودرو معرفی کنند.
24	این تیم که با گرفتن سهمیه این فصل لیگ قهرمانان آسیا دنبال ماجراجویی بود، به دلیل تغییرات رخ داده مقابل شاهین شهرداری بوشهر، تیم انتهای جدول با تساوی بدون گل متوقف شد.
25	تیم شهرخودرو نیز با وجود اینکه مشکلات خودش را داشت، برابر حریفی قرار می‌گیرد که چندان سرشناس نیست.
26	شهر خودرو قصد دارد اولین بازی خود را با پیروزی پشت سر بگذارد تا خودش را آماده مصاف با السیلیه قطر کند.
27	در صورتی که شهر خودرو بتواند مجوز حضور در مرحله گروهی را بگیرد، خبر خوشی برای هواداران مشهدی خواهد بود، چرا که در این مرحله می‌توانند میزبان حریفان آسیایی خود باشند.
28	شاگردان سرآسیابی در صورت صعود به مرحله گروهی، در گروه B قرار می‌گیرند.
