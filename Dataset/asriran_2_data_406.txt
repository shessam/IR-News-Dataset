asriran_2_data###برانکو، ایران و تراکتور؛ هر روز دورتر...###https://www.asriran.com/fa/news/703480/برانکو-ایران-و-تراکتور-هر-روز-دورتر###['ورزشی']###2019-12-14 12:04:00###۷۰۳۴۸۰###['برانکو', 'ایران', 'تراکتور']
15
1	بعد از تبی چند روزه که رسانه‌های کشور برای بازگشت برانکو ایوانکوویچ به فوتبال ایران به راه انداختند، چند روزی است که هیچ حرف و حدیثی در این خصوص شنیده نمی‌شود و شاید یکی از عمده دلایل آن مشکل پیش آمده برای استراماچونی و توجه رسانه‌ها به موضوع بازگشت او به استقلال باشد.
2	به گزارش فرهیختگان، روز گذشته اخبار جدیدی از حضور پروفسور در فوتبال ایران رسید که بر آن شدیم گزارشی از آخرین اتفاقات درخصوص حضورش در یک تیم ایرانی را آماده کنیم که در ادامه می‌خوانید.
3	بعد از اینکه دنیزلی به صورت قطعی از تراکتور جدا شد و نیمکت این تیم هم به صف تیم‌هایی اضافه شد که سکانداری ندارد، اخباری درخصوص پیشنهاد این تیم تبریزی به برانکو به گوش رسید.
4	موضوعی که سرمربی فصل قبل پرسپولیس آن را تکذیب نمی‌کند.
5	برانکو در گفت‌وگو با دوستانش خبر پیشنهاد تراکتور را تایید کرده و گفته از طریق یک‌سری واسطه پیشنهاد حضور در تبریز با او مطرح شده اما کار به مذاکره کشیده نشد و در همان تماس اولیه پاسخ منفی خود را به این پیشنهاد اعلام کرده است.
6	او باز هم مثل تمام پیشنهادهای چندوقت اخیرش به حضور در فوتبال ایران اعلام کرده تا نتیجه نهایی مشکلش با پرسپولیس و دریافت مطالباتش و همچنین پرداخت بدهی مالیاتی‌اش با هیچ تیم ایرانی ازجمله تراکتور پای میز مذاکره نمی‌نشیند.
7	البته ظاهرا تنها مشکل برانکو با تراکتور، موضوعش با پرسپولیس نبوده و او باتوجه به شناختی که از تبریز و فضای حاکم بر فوتبالش دارد، حتی اگر مشکلی با پرسپولیس هم نداشت، حاضر به قبول این پیشنهاد نمی‌شد.
8	ایوانکوویچ در صحبت با دوستانش اعتقاد داشت برای این تیم تبریزی یک واسطه تصمیم می‌گیرد و حتی گفته دلیل جدایی دنیزلی از تراکتور هم همین فرد بوده که نفوذ زیادی روی زنوزی دارد و با این اتفاقات او حاضر نیست آینده کاری‌اش را در این تیم به خطر بیندازد.
9	بحث تیم ملی کاملا متفاوت با پیشنهادهای دیگری است که به این مربی می‌رسد.
10	برانکو همچنان بر این باور است که مذاکره‌ای به‌طور مستقیم از سوی مدیران فدراسیون فوتبال برای قبول هدایت تیم ملی با او صورت نگرفته و از طرح مطالبی که به بستن قرارداد او با تیم ملی مربوط می‌شود متعجب شده است، آن هم در حالی که منابع مطلع معتقدند مذاکرات سفیر ایران در کرواسی با وی مربوط به حضورش در تیم ملی فوتبال ایران بوده است.
11	برانکو اما نکته جالبی را مطرح کرده و مدعی شده وزیر ورزش و جوانان یکی از عوامل جدایی وی از پرسپولیس بوده و زمانی که مدیران وقت پاسخ تماس‌های او را نمی‌دادند خبری از موضع‌گیری وزیر نبوده اما یک شبه هوادار او شده و به فدراسیون توصیه کرده که او را برای نیمکت تیم ملی انتخاب کند!شواهد نشان می‌دهد مرد کرواتی از تیم ملی دور شده و عجیب اینکه زمان در حال گذر است و هنوز هم شاهد بلاتکلیفی در تیم ملی فوتبال هستیم و کسی نمی‌داند در بازی بعدی قرار است چه کسی ملی‌پوشان ما را هدایت کند و فدراسیون هم همچنان درگیر تکذیب ارقام مطرح شده درخصوص قرارداد ویلموتس است.
12	طی چندوقت اخیر پرسپولیسی‌ها خیلی تلاش کرده‌اند که با سرمربی فصل قبل خود به خاطر شکایت، خارج از فیفا به توافق برسند، اما ظاهرا برانکو علاقه‌ای به این کار ندارد و پاسخ هیچ تماسی از سوی پرسپولیسی‌ها را نمی‌دهد.
13	برانکو که از سر دواندنش توسط مدیران تیم سرخپوش به‌شدت شاکی است بر این باور است که آنها برای فرار از حکم فیفا قصد دارند با او توافق کنند و او هم مثل خود پرسپولیسی‌ها که در زمان جدایی‌اش، تماس‌هایش را بی‌پاسخ می‌گذاشتند، حالا قصد ندارد با آنها مذاکره کند و به همین جهت پاسخ تلفن‌ها را نمی‌دهد.
14	او معتقد است این مشکل باید به دست فیفا حل شود و ظاهرا پرسپولیسی‌ها از فیفا برای دفاع از خود حدود یک هفته زمان اضافه‌تر درخواست کرده‌اند تا بتوانند راه‌حلی برای این شکایت پیدا کنند.
15	برانکو معتقد است مدیران پرسپولیس برای حل مشکل او کاره‌ای نیستند و این وزیر ورزش و جوانان است که حرف آخر را می‌زند و به همین جهت مذاکره با انصاری‌فرد یا هر مدیر دیگری در پرسپولیس بی‌نتیجه است چراکه سیاستگذار اصلی آنها تغییر نکرده و هنوز هم سلطانی‌فر برای استقلال و پرسپولیس تصمیم نهایی را می‌گیرد!
