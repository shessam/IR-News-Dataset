asriran_2_data###اعلامیۀ جهانی حقوق بشر؛ دستاوردی بالاتر از بالاترین فناوری‌ها###https://www.asriran.com/fa/news/702883/اعلامیۀ-جهانی-حقوق-بشر-دستاوردی-بالاتر-از-بالاترین-فناوری‌ها###['اجتماعی ']###2019-12-10 14:36:00###۷۰۲۸۸۳###['اعلامیه جهانی حقوق بشر', 'مهرداد خدیر']
8@@@9@@@10@@@11
1	دهم دسامبر، به عنوان روز «اعلامیۀ جهانی حقوق بشر» نام‌گذاری شده و امروز 19 آذر یا 10 دسامبر است.
2	اعلامیه‌ای که در واقع یک پیمان بین‌المللی است و در دهم دسامبر 1948 و پس از پایان جنگ جهانگیر دوم در مجمع عمومی سازمان ملل متحد در پاریس به تصویب رسید.
3	اعلامیه‌ای کوتاه و در30 ماده که حقوق بنیادینی را که تمامی انسان‌ها در هر کشوری باید از آن برخوردار باشند مشخص کرده ‌است.
4	در سال ۱۹۶۶ مجمع عمومی دو لایحه جزئی‌تر را به تصویب رساند و در سال ۱۹۷۶ پس از تأیید لایحه جهانی حقوق بشر به حقوق بین‌الملل تبدیل شد.
5	اصطلاح «حقوق بشر» یکی از مهم ترین دستاوردهای انسان از بدو تاریخ انسانی است.
6	زیرا منظور، «حقوق بشر بما هو بشر» است یعنی به اعتبار بشر بودن او و فارغ از دین و رنگ و نژاد و زبان.
7	حال آن که تقسیم بندی ها همواره بر اساس دین و مذهب و رنگ و جغرافیا و سرزمین بوده است.
8	اعلامیه جهانی حقوق بشر، «آرمانی» هم باشد خیالی و انتزاعی و غیر قابل اجرا نیست کما این که در قوانین اساسی چند دهۀ اخیر بیشتر کشورها نقش آن را می بینیم .
9	در این که شماری از مدعیان آن خود ناقض آن هستند نیزالبته تردیدی نیست و نمونۀ حیّ و حاضر که ما ایرانیان را دچار مشکل کرده همین تحریم هاست.
10	اما هیچ یک از اینها نفی کنندۀ اهمیت این متن نیست و وقتی کشوری آن را امضا می کند تعهدآور است.
11	نهایت این است که با حق تحفظ امضا می‌شود و مثلا بر سر یکی دو بند حرف دارد اما اصل تعهد باقی است.
12	این واقعیت مهم است که پیشرفت های بشر تنها در ساخت ابزارهای تازه نیست.
13	جهان مدرن با تفاوت نوع نگاه به انسان ،مدرن شده نه این که این اتفاق تنها با استفاده از هواپیما و اتومبیل و موبایل رخ داده باشد.
14	دربارۀ حقوق بشر و 19 آذرچند نکته را می توان یادآور شد: در سال 1357 روز 19 آذر با تاسوعای حسینی مقارن شد و راه پیمایی بزرگ در این روز و فردای آن تلفیقی از شعارهای مذهبی و ملی و فعالیت تبلیغی «کمیته ایرانی دفاع از حقوق بشر» شد که پس از گشایش نسبی فضای سیاسی به خاطر روی کار آمدن جیمی کارتردر آمریکا در کانون توجه رسانه‌های خارجی قرار گرفته بودند.
15	یکی از استدلالات امام خمینی در بدو ورود به تهران در 12 بهمن 1357 و در دو سخنرانی فرودگاه مهرآباد و بهشت زهرا این بود که «سلطنت، خلاف حقوق بشر است.
16	»بر این پایه که یکی از اصول حقوق بشر، حق تعیین سرنوشت است و سلطنت چون برای نسل های بعد تعیین تکلیف می کند با حقوق بشر سازگار نیست.
17	با این که متون دینی در ادیان و مذاهب مختلف بیشتر با باورداران خود سخن می گویند اما آیه ای در قرآن کریم مورد استناد روشنفکران مسلمان قرار می گیرد تا نشان دهند از سنت دینی هم می توان حقوق بشر را استخراج کرد و آن « و کرّمنا بنی آدم» است: و ما کرامت دادیم بنی آدم را.
18	بنی آدم یعنی تمام ابنای بشر نه فقط مؤمنان و مسلمانان.
19	مرحوم آیت‌الله منتظری شاید نخستین مرجعی باشد که برای انطباق مفاهیم مدرن حقوق بشری با این آیه کوشیده در حالی که به سنت فقهی هم کاملا وفادار است.
20	آیت‌الله محقق داماد نیز در این باره آثاری دارد اما نگاه فقهی و درون‌دینی به مقوله حقوق بشر کاری تازه است.
21	هر چند بحث حق و تکلیف به کتب درسی راه یافته (اگر چه بعید نیست در آینده بخش حقوق آن کم رنگ شود) اما جای خالی عین 30 ماده اعلامیۀ جهانی حقوق بشر در کتب درسی احساس می‌شود.
22	اگر اعلامیه‌ای را امضا کرده‌ایم یا قبلا امضا شده و هم چنان به آن متعهدیم تبلیغ و معرفی آن اجتناب ناپذیر است.
23	اعلامیه جهانی حقوق بشر یک متر و معیار برای ارزیابی حکومت هاست و می توان گفتارها و رفتارها را با آن محک زد.
24	اگر مقصد را بدانیم فاصلۀ ما مشخص می شود.
25	مثلا وقتی راهی شمال کشور هستیم در کیلومتر 100 می دانیم 200 کیلومتر فاصله داریم.
26	چرا؟ چون می دانیم مقصد در 300 کیلومتری است.
27	در اینجا هم اگر 30 ماده مدام جلوی چشم باشد فاصله را حس می کنیم و برای رسیدن به آن تلاش خواهیم کرد.
28	در تبلیغات رسمی بسیار گفته می شود که فلان کشورها بیشتر نقض می کنند.
29	این گزاره درست است.
30	اما از دولت ها سخن نمی گوییم.
31	از یک دستاورد بشری به نام اعلامیه جهانی حقوق بشر سخن می گوییم.
32	این اعلامیه حاصل قرن ها تجربۀ بشری است و نباید بر اساس عملکرد دولت های مدعی ارزیابی شود و اتفاقاً خود آنها را می توان با آن محک زد و با این زبان بین‌المللی سخن گفت.
33	چرا امام می‌گفت سلطنت، خلاف حقوق بشر است؟ چون این زبان را دنیا بهتر می‌فهمید.
34	در کتاب «شرحِ اسم» که به زندگی‌نامۀ آیت‌الله خامنه‌ای اختصاص دارد به نامه‌ای اشاره شده که ایشان و چند چهرۀ دیگر اواخر سال 1356 و در تبعید (ایرانشهر در سیستان و بلوچستان) در نامه‌ای به اعضای کمیتۀ ایرانی دفاع از حقوق بشر تشکیل آن را به فال نیک گرفتند و موارد نقض حقوق بشر را با آنان در میان گذاشته و از زحمات آنان تشکر کرده و خواستار فعالیت آنان در مورد پروندۀ مشخص خودشان شده‌اند.
35	همین نشان می دهد که موضوع حقوق بشر در جریان انقلاب ضد سلطنتی ایران تا چه اندازه مورد توجه بوده است.
36	نمی توان از اعلامیه جهانی حقوق بشر گفت و به منشور کورش هخامنشی اشاره نکرد.
37	علایق باستان گرایانه ندارم و انکار نمی توان کرد که اغراق‌های صورت گرفته اما از 538 قبل از میلاد تا 1948 چند سال فاصله است؟ اگراعلامیه جهانی حقوق بشر را نمی‌پسندیم، منشور کورش چگونه است؟ یکی از اخبار متفاوت این روزها حکمی است که یکی از قضات استان البرز در یکی از پرونده های اعتراضی صادر کرده و اعتراض را فعلی مدنی دانسته و به اصول برخاسته از حقوق بشر استناد کرده است.
38	این حکم، بسیار مترقی است.
39	در این حکم آمده است «اعتراض غیرمسلحانه به حکمرانی نامطلوب از مولفه های اساسی حدود آزادی مصرح در اصل بیست و هفتم قانون اساسی است»> هر چند اشاره مستقیمی به اعلامیه جهانی حقوق بشر نشده اما اعلامیه بر قانون اساسی تأثیر گذاشته و قانون اساسی بر این حکم.
40	هرگز نباید تصور کرد این امور فانتزی اند و روی کاغذ.
41	به رغم آن که جهان همچنان گرفتار جنگ و درگیری و خشونت است اما پیشرفت در زمینه حقوق بشر کم نیست.
42	هر چه آگاهی در زمینۀ حقوق بشر افزایش یابد، زمینه بروز خشونت کم می شود.
43	تاریخ، گواهی می دهد که این مسیر بر خلاف تصوری که به خاطر فراگیری رسانه ها داریم رو به حقوق بشر است.
44	جان کلام این که بشر در تاریخ خود تجربه‌های بسیار از سر گذرانده و دستاوردهای بسیار داشته است اما اغراق نیست اگر گفته شود این گزاره که انسان بما هو انسان محترم است و کرامت دارد، دستاوردی کاملا مدرن است.
