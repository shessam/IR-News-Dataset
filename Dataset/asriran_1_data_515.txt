asriran_1_data###نیمه نهایی لیگ برتر فوتسال، زیر سایه کرونا###https://www.asriran.com/fa/news/715302/نیمه-نهایی-لیگ-برتر-فوتسال-زیر-سایه-کرونا###['ورزشی']###2020-02-24 09:13:00###۷۱۵۳۰۲###['فوتسال', 'کرونا']
3@@@4
1	مرحله نیمه نهایی لیگ برتر فوتسال در شرایطی امروز (دوشنبه) برگزار می‌شود که به دلیل جلوگیری از شیوع بیماری کرونا هر دو بازی بدون تماشاگر خواهد بود.
2	به گزارش ایسنا، با تعویق مسابقات فوتسال قهرمانی آسیا و تعطیلی تمرینات تیم‌ ملی، مقرر شد که مرحله نیمه نهایی و فینال لیگ برتر فوتسال پیش از پایان سال ۹۸ برگزار و چهره قهرمان مسابقات مشخص شود.
3	گرچه در آستانه شروع مرحله نیمه نهایی، شیوع بیماری کرونا در ایران، بازی‌ها را تحت تاثیر قرار داده اما بعید است از حساسیت آن کم شود.
4	با اعلام سازمان لیگ بازی‌های امروز (دوشنبه) که در دو شهر ورامین و ساوه برگزار می‌شود بدون تماشاگر خواهد بود.
5	گیتی‌پسند اولین تیمی بود که راهی این مرحله شد و اولین تیمی هم بود که تمرینات خود را استارت زد تا با شرایط آرمانی برای دیدار با شاگردان اصغری مقدم آماده شوند.
6	سن ایچ با شکست دادن فرش آرا دست به کار بزرگی زد و به جمع ۴ تیم برتر راه یافت.
7	گیتی‌پسند همه بازیکنان خود را در اختیار دارد و از این حیث تیم خطرناکی است اما سن ایچ هم پدیده این فصل بوده و به هیچ عنوان حریف آسانی برای تیم حمید بی‌غم تلقی نمی‌شود.
8	اگر گیتی‌پسند در بازی رفت نبازد به احتمال زیاد فینالیست می‌شود اما شکست اصفهانی‌ها در ساوه کار این تیم را در بازی دوم سخت می‌کند.
9	مس سونگون مدافع عنوان قهرمانی پس از غلبه بر حفاری در بازی سوم جواز حضور در نیمه نهایی را کسب کرد.
10	این تیم به دلیل اتفاقات حاشیه‌ای در این بازی علیرضا عسگری و مصطفی طیبی را به دلیل محرومیت در اختیار ندارد.
11	در سمت مقابل ستارگان ورامین پس از جنجال‌های زیادی که در بازی با شهروند ساری داشت این تیم را در زمین بی‌طرف شکست داد تا مهیای میزبانی از مس سونگون شود.
12	ستارگان هم ابوالفضل حسینی را به خاطر اتفاقات بازی با شهروند ساری در این بازی در اختیار ندارد.
13	اگر این بازی با تماشاگر بود کار مس خیلی سخت می‌شد با این حال انگیزه بالای ستارگان در این بازی و سابقه تقابل‌های جنجالی دو تیم کار را برای مس در این بازی سخت خواهد کرد.
