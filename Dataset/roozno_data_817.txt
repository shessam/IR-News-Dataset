roozno_data###فرماندار: خطر کرونا در قم همچنان جدی است / در برخی از فروشگاه‌های بزرگ تجمع زیادی وجود دارد؛ برخی افراد با اعضای خانواده در فروشگاه‌ها حاضر می شوند / اماکن مقدسه تا پایان فروردین‌ماه تعطیل است###http://roozno.com//fa/news/420768/فرماندار-خطر-کرونا-در-قم-همچنان-جدی-است-در-برخی-از-فروشگاه‌های-بزرگ-تجمع-زیادی-وجود-دارد-برخی-افراد-با-اعضای-خانواده-در-فروشگاه‌ها-حاضر-می-شوند-اماکن-مقدسه-تا-پایان-فروردین‌ماه-تعطیل-است###[]###2020-04-06 12:26:00###۴۲۰۷۶۸###['قم', 'خطر کرونا']
1
1	فرماندار قم با بیان اینکه خطر ابتلا به کروناویروس با عدم پایبندی مردم به قرنطینه خانگی و رعایت فاصله‌گذاری اجتماعی جدی‌تر است، گفت: باید از تجمع مردم در مراکز خرید به‌ویژه فروشگاه‌های بزرگ جلوگیری شود.
2	به گزارش روز نو ، مرتضی حیدری در چهاردهمین جلسه اجرای دستورالعمل بسیج ملی مبارزه با کرونا در تالار معصومیه(س) فرمانداری اظهار داشت: بحث بیماری کرونا جدی است و مراقبت‌ها باید تداوم بیشتری داشته باشد تا آسیب کمتری متحمل شویم.
3	فرماندار قم با بیان اینکه خطر ابتلا به کروناویروس با عدم پایبندی مردم به قرنطینه خانگی و رعایت فاصله‌گذاری اجتماعی جدی‌تر است تصریح کرد: طرح فاصله‌گذاری اجتماعی تا 23 فروردین تمدید شد و مردم باید به این طرح پایبند باشند و از روزهای دیگر فاصله‌گذاری هوشمند آغاز و سخت‌گیری‌ها تشدید می‌شود.
4	وی خاطرنشان کرد: مدارس و دانشگاه‌ها تا پایان فروردین تعطیل است و کارخانجات و واحدهای صنعتی با رعایت موازین بهداشتی مشغول به فعالیت می‌شوند و وزارت کار و بهداشت و صمت مشارکت لازم را در این طرح دارند و شورای اطلاع‌رسانی نیز بسته آموزشی و موازین بهداشت فردی را برای این تولیدکنندگان و کارگران تعریف می‌کند.
5	حیدری یادآور شد: بعد از 23 فروردین صنوف نیز با پروتکل بهداشت فردی می‌توانند فعالیت خود را آغاز کنند، اما صنوف پرخطر مانند استخرها و رستوران‌ها که تجمع در آن فراوان است همچنان تعطیل می‌ماند.
6	فرماندار قم با اشاره به آخرین وضعیت بازگشایی اماکن مقدسه عنوان کرد: حرم مطهر حضرت معصومه(س)، مسجد مقدس جمکران، امامزادگان و مساجد نیز تا پایان فروردین‌ماه تعطیل است.
7	وی در ادامه گفت: در برخی از فروشگاه‌های بزرگ تجمع زیادی وجود دارد، اگرچه این مراکز در حال خدمت‌رسانی‌اند اما باید به‌دنبال روشی باشند تا از تجمع شهروندان جلوگیری شود و هم بتوانیم مایحتاج مردم را در اختیارشان قرار دهیم و از شیوع ویروس پیشگیری کنیم.
8	حیدری اضافه کرد: باید فرهنگ عمومی به‌سمت مراعات پروتکل بهداشتی پیش رود و از این فرصت حداکثر استفاده را برای فرهنگ‌سازی ببریم تا مردم خطوط انضباطی را رعایت کنند، در این میان اصحاب رسانه نقش مهمی در فرهنگ‌سازی دارند.
9	وی حضور افراد با اعضای خانواده در فروشگاه‌ها را یکی از دغدغه‌های جدی دانست و افزود: فروشگاه‌ها باید برای خرید یک نفر را بپذیرند و این سخت‌گیری ایجاد شود و مردم نیز بدانند کالای ضروری را انتخاب کنند، دراین‌باره باید به مشتریان اعلام شود از هر خانواده یک نفر از اعضا برای خرید مراجعه کند.
10	فرماندار قم خاطرنشان کرد: کرونا در جهان در حال گرفتن تلفات است و نباید تصور شود خطر ابتلا به این بیماری از بین رفته است، واکنش سازمان بهداشت جهانی و کشورهای مختلف نیز نشان می‌دهد ویروس همچنان خودنمایی می‌کند و تحت کنترل نیامده است.
11	وی تأکید کرد: در جهت کاهش تجمعات، فروش اینترنتی را باید گسترش داد و مشتریان را به این روش عادت دهیم و تسهیلات و تخفیفات را برای فروش‌های غیرحضوری در نظر بگیریم.
12	حیدری ابراز کرد: در جهت مقابله با این ویروس، مدیران مسئولیت را بر دوش دیگران نیندازند و مسئولیت و وظیفه خود را در قبال مردم و مقابله با کرونا بپذیریم.
13	وی با بیان اینکه مشارکت مردم در برخی از ایام همچون روز طبیعت، بسیار بی‌نظیر بود عنوان کرد: این همکاری نشان می‌دهد اگر اطلاع‌رسانی در سطح وسیعی باشد مردم نیز بهداشت و پروتکل‌ها را رعایت می‌کنند.
