roozno_data###هیچ کشوری در دنیا با شرایط تحریم توان مقابله با کرونا را نداشت/ مرجعیت اصلی اطلاع‌رسانی با صدا و سیماست###http://roozno.com//fa/news/418284/هیچ-کشوری-در-دنیا-با-شرایط-تحریم-توان-مقابله-با-کرونا-را-نداشت-مرجعیت-اصلی-اطلاع‌رسانی-با-صدا-و-سیماست###[]###2020-03-14 13:10:00###۴۱۸۲۸۴###['روحانی', 'کرونا']
1
1	رئیس جمهور گفت: هیچ کشوری در دنیا با شرایط تحریمی و فشار حداکثری که روی آن وجود دارد توان مقابله با شیوع گسترده کرونا را نداشت.
2	به گزارش روز نو ، جلسه حجت الاسلام و المسلمین حسن روحانی رئیس جمهور با اعضای دفتر، مشاورین و معاونان دفتر رئیس جمهور برای پیگیری، هماهنگی و پشتیبانی اقدامات ملی در مقابله با کرونا و اقدامات و پیگیری‌های اجتماعی و رسانه‌ای امروز صبح برگزار شد.
3	در این جلسه موضوعات مختلف بویژه در خصوص موضوعات تبلیغاتی و رسانه‌ای مقابله کرونا مورد بحث و بررسی قرار گرفت.
4	روحانی در این جلسه با تأکید بر ضرورت اطلاع‌رسانی دقیق، صریح و شفاف در زمینه مقابله با کرونا گفت: نیاز اصلی امروز جامعه ایجاد آرامش با محوریت آگاه‌سازی دقیق و افزایش مشارکت عمومی در همراهی با توصیه‌ها و اقدامات صورت گرفته برای مقابله با کروناست.
5	رئیس جمهور با بیان اینکه جریاناتی امروز به دنبال برهم زدن آرامش روانی جامعه هستند، خاطر نشان کرد: ما موظف هستیم تلاش‌های خالصانه و فداکارانه کادر درمانی کشور را که تاکنون جان بسیاری را نجات داده‌اند و مانع از شیوع بیشتر بیماری شده است نیز در کنار انتقادات و بیان کاستی‌ها نشان دهیم.
6	روحانی با اشاره به ایجاد ابهامات و شبهات و تولید شایعات بی‌اساس برای ایجاد فضای دوقطبی و اختلاف در میان مردم تأکید کرد: منصفانه این است که همه اصحاب رسانه و شخصیت‌های سیاسی و مسئولین ذیربط در این حوزه ضمن اطلاع‌رسانی دقیق و انتشار به هنگام اخبار به صورت دقیق و شفاف به جامعه، با شبهات و شایعات ایجاد شده مقابله کنند و این حقایق را نیز تبیین کنند که اقدامات زیربنایی دولت در حوزه سلامت در سال‌های گذشته امروز راهگشا بوده و کمک حال کادر درمانی در مبارزه با این بیماری شده است.
7	رئیس جمهور همچنین با قدردانی از اصحاب رسانه و خبرنگاران بخاطر تلاش‌ها و اقدامات انجام شده در رسانه‌های مختلف اعم از دیداری، شنیداری و مکتوب تأکید کرد: رسانه‌ها در این رابطه نقش مهمی بر عهده دارند و باید تلاش کنند که فضا به سمت دو قطبی و جناح‌بندی‌های سیاسی کشیده نشود.
8	درست است که مرجعیت اصلی اطلاع‌رسانی با صدا و سیماست، چون مخاطب چند ده میلیونی دارد، اما این نافی تلاش‌ها و زحمات سایر رسانه‌ها نیست.
9	روحانی با بیان اینکه هیچ کشوری در دنیا با شرایط تحریمی و فشار حداکثری که روی آن وجود دارد توان مقابله با این شیوع گسترده را که الان همه جهان را در برگرفته نداشت، گفت: آیا اطلاع‌رسانی منصفانه و حرفه‌ای در شرایط بحران این است که افراد از هر فرصتی حتی به قیمت موج‌سواری روی جان انسان‌ها برای تخریب دولت استفاده کنند؟ اطلاع‌رسانی منصفانه و حرفه‌ای در این شرایط به خدمت گرفتن همه تکنیک‌ها و ظرفیت‌های رسانه‌ای برای بالا بردن مشارکت مردم با دولت در مقابله با این بیماری، تقویت و بالا بردن روحیه خادمان ملت در این شرایط خصوصاً کادر درمانی و بهداشتی کشور و تبیین شرایط کشور در موقعیت فعلی است.
10	رئیس جمهور افزود: چه اشکالی دارد رسانه‌ها برای مردم تبیین کنند که توانمندی‌ها و اقدامات این دولت در مقابله با کرونا با وجود فشار‌های حداکثری آمریکا و تأثیرات ضدانسانی تحریم‌ها تا همین حالا هم نسبت به دیگر کشور‌ها افتخارآفرین بوده است.
11	این‌ها مردم را نسبت به دولت و نظام‌شان دلگرم و امیدوار می‌کند.
12	روحانی با اشاره به اینکه همه کشور‌های دنیا هم‌اکنون در حال دست و پنجه نرم کردن با این بیماری هستند، اما شرایط ما با همه شرایط آن‌ها متفاوت است، گفت: با این همه تفاوت حقیقت این است که اقدامات انجام شده قابل قبول بوده است.
