roozno_data###فعالیت کسب و کارهای کم‌ ریسک در تهران از30 فروردین آغاز می‌شود###http://roozno.com//fa/news/421776/فعالیت-کسب-و-کارهای-کم‌-ریسک-در-تهران-از30-فروردین-آغاز-می‌شود###[]###2020-04-13 10:59:00###۴۲۱۷۷۶###['روحانی', 'کسب و کارهای کم ریسک']
1
1	رئیس جمهوری در جلسه دیروز ستاد ملی مدیریت و مقابله با کرونا گفت: امروز تردد بین شهرستان‌ها در داخل استان‌ها به طور کامل آزاد است و تردد بین استان‌ها هم از روز اول اردیبهشت آزاد می‌شود.
2	به گزارش روز نو ، حجت‌الاسلام والمسلمین حسن روحانی افزود : یکی از برنامه‌های فاصله‌گذاری هوشمند شروع کسب و کارهای کم ریسک برای استان‌ها به‌جز تهران بود که این کار از دیروز شروع شده است.
3	در این راستا وزارت بهداشت و درمان با اصناف هماهنگ کردند که هر صنفی که می‌خواهد شروع کند و فعال شود وارد سامانه شود و در آن ثبت نام کرده و کد مربوطه را دریافت کند و همیشه وزارت بهداشت و درمان از طریق این سامانه با آنها مرتبط باشد.
4	روحانی یادآور شد: اکثریت افراد این کد را دریافت کردند اما ممکن است افرادی جا مانده باشند یا هنوز ارتباط با این سامانه برقرار نشده باشد.
5	از همه کسبه و فعالان اقتصادی که از دیروز کار را شروع کردند آنهایی که به سامانه متصل نشدند در همین هفته و تا پایان هفته به این سامانه متصل شوند و کاری است که برای آینده کشور و برای خود کسبه مفید است.
6	وی گفت: قرار شد در پایان این دوره افراد و بنگاه‌هایی که در این زمینه خوب فعالیت کردند دارای امتیاز باشند و امتیاز آنها هم به صورت خاصی مشخص شود و تابلویی به آنها ارائه شود که مردم بدانند که کدام یک از مغازه‌ها و بنگاه‌ها و کسب و کارها بیشتر برای سلامت مردم و جامعه تلاش کردند و این مسیر ادامه پیدا می‌کند.
7	درباره تهران هم همانطور که مردم می‌دانند از شنبه ۳۰ فروردین کسب و کارهای کم ریسک با پروتکل‌های بهداشتی و اتصال به سامانه و دریافت کد آغاز می‌شود.
8	برای کسب و کارهای پرریسک هم دارد مطالعه می‌شود و به مردم اطلاع داده می‌شود.
9	روحانی با اشاره به موضوع حمل و نقل گفت: با هماهنگی وزارت بهداشت، درمان و آموزش پزشکی قرار شد هر وسیله نقلیه عمومی که می‌خواهد فعالیت کند، باید در آغاز و پایان کار ضدعفونی شود.
10	همچنین رانندگان باید از ماسک و دستکش استفاده کنند.
11	مسافران این وسایل عمومی هم حق دارند که بخواهند، آن وسیله نقلیه به تعداد صندلی، مسافر سوار کند نه بیش از آن.
12	بنابراین مصوبه‌ای که در کمیته اجتماعی امنیتی تصویب شد اینجا هم مورد تأیید است و همه موارد بر همین مبنا اجرا خواهد شد.
13	مردم در تهران از وسایل شخصی استفاده کنندروحانی گفت: در تهران و شهرهای بزرگ به خاطر کم بودن وسایل نقلیه، توصیه این است مردم از وسیله شخصی خود، تاکسی و اسنپ استفاده کنند که بهتر از وسایل حمل و نقل عمومی است.
14	البته در مرحله اول قرار شد وزارت راه اتوبوس‌های بین شهری را در اختیار تهران و کلانشهرها بگذارد.
15	در مرحله دوم اگر اتوبوس‌هایی که مثلاً در تهران ۵۰۰ مورد و استان‌های دیگر هم مجموعاً ۱۵۰۰ مورد نیاز است، اگر بتوانند اتوبوس داخلی و خارجی را تا پایان ماه اردیبهشت به خدمت بگیرند و تحویل داده شود، دولت حاضر است در این زمینه کمک کند.
16	مخصوصاً در قسط اول که با پرداخت آن، اتوبوس آماده می‌شود.
17	اجتماع حضوری در ماه رمضان نخواهیم داشترئیس جمهوری درباره اجتماعات در ماه رمضان گفت: تصمیم‌گیری در این خصوص برای جلسه آینده خواهد بود؛ مردم در ماه رمضان مساجد و اماکنی مانند مسجد و حسینیه، مراسم تبلیغی، عبادی، دعا و قرآن‌خوانی داشتند.
18	اما اگر شرایط به همین صورت که امروز مشاهده می‌کنیم باشد، قاعدتاً اجتماع حضوری نخواهیم داشت و این زحمت را باید صدا و سیما و شبکه‌های اجتماعی مجازی برعهده بگیرند و مردم از این‌ها استفاده کنند.
19	اگر هم تحولی رخ بدهد در جلسه آینده تصمیم نهایی را اتخاذ می‌کنیم.
20	روحانی با اشاره به اصول وزارت بهداشت گفت: اصول وزارت بهداشت مهم و بر مبنای آن اصول است که کسب و کاری راه می‌افتد یا نمی‌افتد.
21	یکی از اصول، ظرفیت خود وزارت بهداشت از حیث تخت بیمارستانی، نیروی انسانی، پزشک، پرستار، تنخواه ویژه و دستگاه تنفس مصنوعی است.
22	وی اضافه کرد: اگر فردی به کرونا مبتلا بود باید نزدیکان وی شناسایی شود، آنهایی که در روزهای قبل با بیمار در تماس نزدیک بودند و احتمالاً آنها نیز آلوده شده‌اند شناسایی شوند و باید این توانمندی وجود داشته باشد.
23	روحانی افزود : آمار وزارت بهداشت باید نشان دهد که روند بیماری نزولی است اگر روند در حال صعودی است جای نگرانی است و این نگرانی هم بحق است.
24	این چهار اصل را وزارت بهداشت و درمان مد نظر قرار می‌دهد و بر اساس همین مبانی اقدام می‌کند.
25	رئیس جمهوری با اشاره به آمارهای ارائه شده از سوی وزارت راه و شهرسازی گفت: آمار وزارت راه و شهرسازی از اواخر اسفند تا هفته دوم فروردین ۹۹ نشان می‌دهد در زمانی که هیچ الزام و فشار و سختگیری در ترددها نداشتیم با زمانی که سختگیری‌ها بیشتر شد در عمل مردم فاصله چندانی مشاهده نمی‌شود.
26	روحانی گفت: وقتی حقایق و موارد با زبان ساده برای مردم بیان می شود و آنها متوجه می‌شوند برای سلامت و جامعه اموری لازم است عمل می‌کنند نیاز به سختگیری و به بگیر و ببند ندارد.
27	این آمار نشان می‌دهد ما مردمی با فرهنگ بالا داریم.
28	بنابراین از مردم تقاضا می‌کنم در این مرحله (فاصله‌گذاری هوشمند اجتماعی) هم که در شهرستان‌ها و استان‌ها به‌جز استان تهران اجرایی شده است و کسب و کارهای کم ریسک فعالیت خود را آغاز کرده‌اند، اصول بهداشتی را رعایت کنند.
29	وی تأکید کرد: رفت و آمد مردم در جامعه در شرایط جدید همچنان در حد ضرورت باشد و مراجعه آنها به فروشگاه‌ها و مغازه‌ها و محل کسب و کار در حد ضرورت باشد.
30	تجار و فعالان اقتصادی و کاسبان نیز هم مراقبت کنند و اصول بهداشتی را مد نظر قرار دهند.
31	رئیس جمهوری افزود : در خانه ماندن و تعطیل بودن کسب و کار و ماندن دانش آموزان در منزل سخت است اما چاره‌ای نیست باید تحمل کرد تا بتوانیم با کمک یکدیگر از این ویروس خطرناک به خوبی عبور کنیم.
32	افزایش ۱۶ درصدی حمل باروی در ادامه با بیان این که همانطور که پرستار، پزشک و تمام کادر درمانی ما شبانه روز به مردم رسیدگی و فداکاری کردند، گفت: دیگران هم در حد خود فداکاری کردند البته آنجا بیمارستان است و خطر جانی است و آنها فداکاری بزرگ تری کردند اما افراد دیگری هم بودند که فداکاری زیادی کردند.
33	رانندگان آنچه را مورد نیاز از لحاظ مواد غذایی بوده است از بندر یا بنادر به مقصد رساندند و این آمار جالبی بود که امسال نسبت به سال گذشته از لحاظ تناژ ۱۶ درصد این ایام بار بیشتر آمده است و تردد کامیون‌ها نسبت به سال گذشته ۹ درصد اضافه شده است.
34	علیرغم همه این سختی‌ها بارها به مقصد رسیده و فعالیت در حمل و نقل، بانک‌ها، بیمه، نفت، گاز و آب و همه خدمات به خوبی انجام گرفته است.
35	از ۸۷۵ مرکز نگهداری سالمندان در ۲۳ مرکز کرونا مشاهده شده استرئیس جمهوری به نگهداری سالمندان و معلولین اشاره کرد و گفت: در مسأله مراکز نگهداری سالمندان و معلولین گزارشی وزیر رفاه دادند که این گزارش نشان می‌دهد ما در همه جا قدم‌های خوبی برداشتیم.
36	۸۷۵ مرکز نگهداری سالمندان و معلولین داریم که از این تعداد ۲۳ مرکز کرونا مشاهده شده است و بقیه پاک هستند.
37	وی افزود: از کل معلولین و سالمندان، ۳۵ نفر به دلیل کرونا از دنیا رفتند که اکثر آنها بالای ۸۰ سال سن دارند.
38	کل فوتی‌ها در بخش سالمندان و معلولین در اسفند سال ۹۸ با اسفند ۹۷ یکی است یعنی اضافه نشده است.
39	در فروردین امسال از این جمعیت ۴۹ هزارنفری در این ماه که ماه سختی هم بود کل فوتی‌ها ۵۲ نفر بوده است و سال ۹۸ مشابه همین ایام ۱۶۵ نفر فوتی داشته است.
40	علیرغم مشکلات تعداد فوتی بسیار کاهش داشته است که معنای آن رسیدگی است.
41	ایران ۲ ویروس کرونا و تحریم و اروپا تنها یک ویروس داردروحانی با اشاره به گزارش مقایسه‌ای انجام شده بین ایران و برخی کشورهای اروپایی گفت: فاصله بسیار زیادی در این گزارش‌ها نسبت به وضع ایران با اروپا وجود دارد.
42	مثلاً تعداد افراد فوتی‌مان بسیار کم و ۷ درصد بوده و در برخی کشورهای اروپایی این میزان، ۲۲ درصد بود.
43	برخی از این مقایسه خوششان نمی‌آید که بگوییم وضع ما از اروپا بهتر است.
44	وی دلیل این فاصله را مردم، مجاهدت کادر پزشکی، صدا و سیما، نیروهای مسلح، فضای مجازی و هنرمندان عنوان کرد و ادامه داد: دلیل این امر این است که همه در کنار هم هستیم و دست به دست هم دادیم اما شما ندادید.
45	روحانی تحریم را ویروسی دانست که چندین سال کشورمان را تحت فشار قرار داده است و خطاب به اروپایی‌ها گفت: ما ویروس کرونا داریم شما هم دارید، ما ویروس بدتر از کرونا داشتیم و داریم که شما ندارید و آن تحریم است.
46	ما ویروس تحریم داشتیم و کرونا هم به آن اضافه شد.
47	اما مردم ما همدیگر را کمک کردند و دست هم را گرفتند و این برای همه ما جای افتخار دارد.
48	بنابراین وضع ما در مقابله با این بیماری نسبتاً خوب و در مقایسه با برخی کشورها بهتر است و اگر بخواهید ناراحت شوید بشوید چاره ای نیست.
49	خودتان با مردم ایران تماس بگیرید و بفهمید در شرایط ما با شرایط شما چقدر فاصله وجود دارد.
50	پیروزی حقوقدانان ایرانی در باز پس گرفتن یک میلیارد و ۶۰۰ میلیون یورو از امریکاروحانی با برشماری موفقیت‌های این روزهای جمهوری اسلامی به موضوع مهم دیگری اشاره کرد و گفت: موفقیت خوب این روزها آنجایی است حقوقدانان، وزارت خارجه و بانک مرکزی توانستند پول بلوکه شده ما در لوکزامبورگ را پس بگیرند.
51	امریکایی‌ها ظلم عظیمی به ما می‌کنند.
52	وام می خواهیم بگیریم کارشکنی می‌کنند؛ با اینکه خودشان گرفتار این ویروس هستند و از مشکلات ما به خوبی خبر دارند اما هر روز بر فشارهای خود می‌افزایند و این کار غیرانسانی و ضد بشری در تاریخ آنان برای همیشه ثبت شده است و می‌ماند.
53	وی افزود: در همین سختی‌ها حقوقدانان، بانک مرکزی و وزارت خارجه در یک مبارزه حقوقی موفقیت خوبی به دست آوردند و یک میلیارد و ۶۰۰ میلیون دلار در لوکزامبورگ را که امریکایی‌ها آ ن را توقیف کرده بودند و روی آن دست گذاشته بودند، چند روز قبل آزاد کردند.
54	این کار حقوقدانان ما در این شرایط سخت برای آزاد کردن پولی که حق ملت و مردم ایران و متعلق به بانک مرکزی است، انجام شد.
55	رئیس جمهوری درباره آزاد شدن رفت و آمد بین شهرستان‌ها گفت: ‌در رفت و آمد بین شهرستان‌ها و استان‌ها، اگر استانی استاندار یا شورای تأمین یا هر کس دیگری تصمیمی گرفت و در روزهای اخیر تردد برخی شهرستان‌ها را ممنوع کرده است، از امروز همه ممنوعیت‌ها در تردد بین شهرستان‌ها و استان‌ها برداشته می‌شود.
56	وی گفت: هیچ استانداری، هیچ شهرستانی حق ندارد در تردد بین شهرستان مانع ایجاد کند.
57	پلیس و نیروهای بسیج هم در نظر داشته باشند که تردد بین شهرستان‌ها از امروز آزاد است و تردد بین استان‌ها هم ازاول اردیبهشت آزاد می‌شود.
