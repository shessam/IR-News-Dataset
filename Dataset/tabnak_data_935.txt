tabnak_data###نشست مشترک دیپلمات‌های خارجی مقیم تهران درباره کرونا / تحریم پانزده نهاد و فرد مرتبط با حزب الله از سوی آمریکا / انفجار در مقابل دفتر حزب بعث در حومه دمشق / درخواست چهارده کشور اروپایی برای آتش‌بس در ادلب###https://www.tabnak.ir/fa/news/962075/نشست-مشترک-دیپلمات‌های-خارجی-مقیم-تهران-درباره-کرونا-تحریم-پانزده-نهاد-و-فرد-مرتبط-با-حزب-الله-از-سوی-آمریکا-انفجار-در-مقابل-دفتر-حزب-بعث-در-حومه-دمشق-درخواست-چهارده-کشور-اروپایی-برای-آتش‌بس-در-ادلب###['صفحه نخست', 'بین\u200cالملل']###2020-02-27 08:00:00###۹۶۲۰۷۵###['تحولات خاورمیانه', 'تحولات سوریه', 'تحولات عراق', 'تحولات یمن', 'ایران و آمریکا', 'برجام', 'اروپا']
1@@@2
1	تلاش‌های اروپا برای حل اختلاف با ایران در برجام، نشست مشترک دیپلمات‌های خارجی مقیم تهران درباره کرونا، انفجار در مقابل دفتر حزب بعث در حومه دمشق و درخواست چهارده کشور اروپایی برای آتش‌بس در ادلب، از جمله مهم‌ترین خبر‌ها و رویداد‌های مرتبط با خاورمیانه در ۲۴ ساعت گذشته بوده اند.
2	در این میان، باید به تحریم پانزده نهاد و فرد مرتبط با حزب الله از سوی آمریکا نیز اشاره کرد.
3	به گزارش «تابناک»؛ وزارت خزانه‌داری آمریکا، روز چهارشنبه اعلام کرد پانزده فرد و نهاد را به بهانه ارتباط با حزب‌الله لبنان در فهرست تحریم‌ها قرار داده است.
4	«قاسم بزی»، «شیخ یوسف عاصی» و «جواد نورالدین» سه فردی هستند که به بهانه ارتباط با «بنیاد الشهدا» در لبنان هدف تحریم واقع شده‌اند.
5	آمریکا قبلاً بنیاد الشهدا را در فهرست تحریم‌ها قرار داده است.
6	آمریکا ادعا کرده، بنیاد الشهدا در ارائه کمک‌های مالی به چندین گروه از جمله حزب‌الله دخیل است.
7	وزارت خزانه‌داری آمریکا همچنین گفته که دفتر کنترل دارایی‌های خارجی این وزارتخانه، «هلدینگ اطلس» را نیز به دلیل آنکه مالکیت آن در اختیار «بنیاد الشهدا» است، در فهرست تحریم قرار داده است.
8	استیون منوشین، وزیر خرانه‌داری آمریکا مدعی شد: «حزب‌الله از فروش کالاهای حیاتی برای سلامت و اقتصاد مردم لبنان از جمله اقلام دارویی و سوخت منتفع می‌شود.
9	»وی اضافه کرد: «دولت ترامپ در کنار مردم لبنان ایستاده است و ما متعهدیم طرح‌های تجاری حزب‌الله برای تأمین مالی تروریسم را افشا کرده و حزب‌الله را پاسخگو کنیم.
10	»رژیم صهیونیستی و دولت آمریکا در ماه‌های گذشته در تلاش برای محدود کردن فعالیت‌های حزب‌الله لبنان و کاستن از محبوبیت این گروه، چندین دور تحریم علیه این گروه وضع کرده است.
11	این اقدامات پس از موفقیت‌های حزب‌الله لبنان در شکست گروه‌های تروریستی به ویژه داعش در سوریه صورت می‌گیرد.
12	در حالی که نشست کمیسیون مشترک برجام هم اکنون در شهر وین با مشارکت نمایندگانی از کشورهای ایران، فرانسه، انگلیس، آلمان، روسیه و چین در حال برگزاری است، یک دیپلمات اروپایی ـ که نخواست نامش فاش شود ـ به خبرگزاری فرانسه اعلام کرد تا کنون هیچ برنامه زمانی برای حل و فصل اختلافات در زمینه برجام میان طرفین مقرر نشده است؛ اما تلاش‌ها در این راستا ادامه خواهد یافت.
13	این دیپلمات اروپایی بدون اشاره نقض قطعنامه ۲۲۳۱ شورای امنیت سازمان ملل توسط آمریکا در سال ۲۰۱۸ میلادی و انفعال اروپا در قبال برجام، در این خصوص گفت: ما خواستار حفظ برجام هستیم، به نحوی که بازرسان بتوانند به کار خود در ایران ادامه دهند.
14	این دیپلمات مطلع در ادامه به خبرگزاری فرانسه اعلام کرد که ایران دست‌کم می‌تواند به عنوان نتیجه مثبت ممکن از گفتگوهای کنونی، میزان ذخایر اورانیوم خود را در همین حد نگه دارد!نشست مشترک سفرا و روسای نمایندگی‌های خارجی مقیم تهران، مسئولان وزارت بهداشت و رئیس دفتر کشوری سازمان جهانی بهداشت، به میزبانی «محسن اسپری» مدیرکل محیط زیست و توسعه پایدار وزارت امور خارجه بعدازظهر چهارشنبه در ساختمان شماره یک وزارت امور خارجه جمهوری اسلامی ایران برگزار شد.
15	این نشست با هدف اطلاع رسانی درباره اقدامات احتیاطی و پیشگیرانه به عمل آمده از سوی جمهوری اسلامی ایران به منظور مقابله با شیوع ویروس کرونا برگزار شده است.
16	«صلاح زواوی» سفیر فلسطین و «لارس نوردوم» سفیر نروژ و تعدادی از سفرا و دیپلمات‌های خارجی مقیم تهران از جمله حاضران در این نشست بودند.
17	یک منبع در پلیس دمشق از انفجار بمب کار گذاشته شده درون خودوریی در شهرک «قطنا» در حومه این شهر خبر داد.
18	به نوشته خبرگزاری رسمی سوریه (سانا) در این انفجار که در مقابل دفتر حزب بعث رخ داد، فقط راننده خودرو زخمی شده است.
19	حزب بعث سوریه نیز به عنوان حزب حاکم این انفجار را تأیید کرد.
20	در دو انفجار روز گذشته در دمشق نیز که یکی در نزدیکی ورزشگاه «عشیرین» و یکی در تونل «الامویین» رخ داد، یک تن کشته و دو تن دیگر زخمی شدند.
21	شهر دمشق در هفته‌های گذشته شاهد چندین انفجار خفیف به وسیله بمب دست ساز بوده که تلفات چندانی در پی نداشته است.
22	هایکو ماس، وزیر خارجه آلمان با انتشار توییتی نوشت: ما به همراه سیزده کشور دیگر و آنهایی که از نظام سوریه حمایت می‌کنند، می‌خواهیم به اجرای آتش‌بس بازگردند.
23	وی افزود، باید درگیری‌ها متوقف شود و عاملان آن مواخذه شوند.
24	بنا بر این گزارش، وزرای خارجه فرانسه، ایتالیا، هلند، اسپانیا، پرتغال، بلژیک، استونی، لهستان، لیتوانی، سوئد، دانمارک، فنلاند و ایرلند بیانیه منتشره در این خصوص را امضا کردند.
