tabnak_data###افشای طرح سری چند کشور غربی در لیبی علیه ترکیه / روایت کاپیتان نفتکش ایرانی از سفر به ونزوئلا / حضور ایران و آمریکا در یک نشست مجازی درباره افغانستان / توافق رهبران عراق و روسیه بر سر سوریه###https://www.tabnak.ir/fa/news/980567/افشای-طرح-سری-چند-کشور-غربی-در-لیبی-علیه-ترکیه-روایت-کاپیتان-نفتکش-ایرانی-از-سفر-به-ونزوئلا-حضور-ایران-و-آمریکا-در-یک-نشست-مجازی-درباره-افغانستان-توافق-رهبران-عراق-و-روسیه-بر-سر-سوریه###['صفحه نخست', 'بین\u200cالملل']###2020-05-26 08:00:00###۹۸۰۵۶۷###['تحولات خاورمیانه', 'تحولات سوریه', 'تحولات عراق', 'تحولات یمن', 'ایران و آمریکا', 'برجام', 'اروپا', 'کروناویروس', 'لیبی']
1@@@2
1	توافق رهبران عراق و روسیه بر سر سوریه، بازگشایی جاده M ۴ در سوریه با تضمین روسیه، روایت کاپیتان نفتکش ایرانی از سفر به ونزوئلا و حضور ایران و آمریکا در یک نشست مجازی درباره افغانستان، از جمله مهم‌ترین خبر‌ها و رویداد‌های مرتبط با خاورمیانه در ۲۴ ساعت گذشته بوده اند.
2	در این میان، باید به افشای طرح سری چند کشور غربی در لیبی علیه ترکیه نیز اشاره کرد.
3	به گزارش «تابناک»؛ کارشناسان سازمان ملل متحد متوجه طرحی سری از سوی جاسوس‌های نظامی چند کشور غربی در لیبی شده‌اند.
4	در یک گزارش محرمانه از سازمان ملل متحد ـ که به رویت خبرگزاری آلمان رسیده ـ خاطرنشان شده دست‌کم ۲۰ نفر از کشور‌های استرالیا، فرانسه، مالت، آفریقای جنوبی، انگلیس و آمریکا در پروژه‌ای به نام «Oous» برای حمایت از ژنرال «خلیفه حفتر»، فرمانده نیرو‌های شرق لیبی مشارکت کرده‌اند.
5	طبق این گزارش، این افراد اواخر ماه ژوئن سال ۲۰۱۹ میلادی در «امان»، پایتخت اردن سوار یک هوپیمای باری شدند.
6	مأموریت رسمی و اعلام‌شده این گروه، سفر از طرف جامعه علمی برای انجام تخقیقاتی ژئوفیزیکی در لیبی از طرف اردن بود.
7	اما در گزارش سازمان ملل آمده که این مأموریت در واقع پوششی بوده و این افراد، اعضای شرکت‌های نظامی خصوصی هستند.
8	مأموریت اصلی این گروه جلوگیری از رسیدن کشتی‌های ترکیه به شهر ساحلی طرابلس و توقیف سلاح‌هایی بوده که این کشور برای گروه‌های مخالف با حفتر ارسال کرده‌اند.
9	«مصطفی الکاظمی» نخست وزیر عراق، روز دوشنبه با «ولادیمیر» پوتین رئیس جمهور روسیه درباره بحران نفت تلفنی گفت‌وگو کرد.
10	به گزارش پایگاه خبری روسیا الیوم، کاخ کرملین در بیانیه‌ای اعلام کرد: رئیس جمهور روسیه با نخست وزیر عراق ضمن ارائه ارزیابی مثبت از توافق اوپک به اهمیت ادامه تلاش‌های مشترک در این راستا اشاره کردند.
11	در این بیانیه آمده است: «در این گفت‌وگو ارزیابی مثبتی از توافق نامه‌های به دست آمده با مشارکت روسیه و عراق در ساختار اوپک با هدف غلبه بر مرحله حاد بحران نفت انجام و بر اهمیت ادامه تلاش‌های مشترک موثر در این جهت تاکید شد».
12	در بیانیه کاخ کرملین همچنین آمده که رهبران روسیه و عراق پیرامون شماری از مسائل منطقه به تبادل نظر پرداختند و با تمرکز بر بحران سوریه درباره هماهنگی بیش‌تر اقدامات برای تضمین ثبات اوضاع در سوریه در درازمدت تاکید کردند.
13	رئیس جمهور روسیه همچنین عید سعید فطر را به نخست وزیر عراق تبریک گفت و دو طرف درباره ادامه تماس‌ها در زمینه‌های مختلف توافق کردند.
14	روسیه و عراق در چارچوب ائتلاف اوپک در حال کاهش تولید نفت برای حمایت از بازار نابسامان انرژی در نتیجه همه گیری کرونا هستند.
15	کشور‌های اوپک تولید نفت را در ماه مه و ژوئن از سال ۲۰۲۰ حدود ۱۰ میلیون بشکه در روز کاهش می‌دهند.
16	خبرنگار روسیا الیوم روز دوشنبه گزارش داد، مسیر بین‌المللی M۴ یا بزرگراه بین‌المللی حلب –لاذقیه، رسما بازگشایی شده، این مسیر، جاده مواصلاتی بین شمال شرق سوریه و مناطق داخل و ساحل با تضمین‌های روسیه است.
17	این مسیر که گروه‌های هم‌پیمان ترکیه از زمان عملیات "چشمه صلح" در منطقه راس العین بر ۸۰ درصد آن مسلط هستند، به رفت‌وآمد شهروندان و فعالیت‌های تجاری اختصاص خواهد داشت.
18	یک مسئول عالی رتبه روسیه از فرودگاه بین‌المللی قامشلی به روسیا الیوم گفت، گشتی‌های روسیه، روزانه به جز جمعه اقدام به گشت زنی می‌کنند تا مسیر را تحت نظر داشته و مانع از هرگونه اقدام نظامی در این مسیر شوند.
19	به گفته این مسئول، هماهنگی مشترک با اداره مدنی در شهرک تل تمر وجود خواهد داشت و از هرگونه اقدام تحریک آمیز نظامی گروه‌های مختلف ممانعت خواهد کرد.
20	کاپیتان نفتکش «فورچون» که اولین شناور از ناوگان ۵ فروندی وارد شده به بندر «ال پاتیا»ست، درباره چگونگی طی این مسیر طولانی و دریانوردی پرماجرای انجام شده گفت: ما با دریانوردی از مسیر کانال سوئز، دریای مدیترانه، تنگه جبل الطارق، اقیانوس اطلس و دریای کارائیب حوالی ساعت ۲۳ روز ۲۴ می‌ وارد آب‌های منطقه انحصاری اقتصادی ونزوئلا شدیم و علی رغم حضور برخی شناور‌های نظامی در محدوده حرکتی ما، می‌شود گفت، با مزاحمت خاصی روبه رو نبودیم.
21	وی با اشاره به حضور معاون رییس جمهور، وزیر انرژی و وزیر دفاع ونزوئلا در بندر «ال پالیتا» برای استقبال از ورود نفتکش فورچون به این بندر خاطرنشان ساخت: بنده و همکارانم که در این سفر زحمات زیادی را متقبل شدند، بسیار خوشحال هستیم که توانستیم با تحویل محموله به کشور مقصد به وظیفه حرفه‌ای خود به صورت کامل عمل کنیم.
22	کاپیتان فورچون ادامه داد: با ورود ما به آب‌های انحصاری اقتصادی ونزوئلا شناور‌های نظامی این کشور و بالگرد‌های هوا ـ دریای ارتش کاملا حرفه‌ای ما را تا بندر «ال پالیتا» اسکورت کردند.
23	کاپیتان نفتکش ایرانی «فورچون» با اشاره به اینکه تمام فرآیند طی شده از سوی جمهوری اسلامی ایران برای ارسال این محموله به ونزوئلا، کاملا مطابق قوانین بین‌المللی تجارت آزاد و حقوق دریانوردی و آزادی کشتیرانی بوده و بدون هیچ گونه تخطی از پروتکل‌ها صورت گرفته است.
24	وی افزود: در طول مسیر حدود ۱۴۰۰۰ کیلومتری طی شده تمام سیستم‌های ارسال سیگنال ردیابی مانند همیشه روشن بوده و عملیات دریانوردی در شرایط کاملا طبیعی و انجام شده است.
25	او تاکید کرد: موفقیت آمیز بودن این عملیات نشان دهنده آن است که قواعد، مقررات و معاهدات بین‌المللی از جمله آزادی دریانوردی و حق تجارت آزاد بین کشور‌ها بر اهداف سیاسی ارجحیت دارد و این موضوع برای ما دریانوردان که بر اجرای وظیفه حرفه‌ای خود تاکید داریم بسیار مهم است.
26	کاپیتان نفتکش «فورچون» در پایان با ابراز امیدواری در خصوص ورود سایر نفتکش‌های ایرانی به بنادر ونزوئلا مطابق برنامه تعیین شده گفت: اجرای این ماموریت ناگفته‌هایی نیز دارد که قطعا مسئولین کشور در صورت صلاحدید، در زمان مقتضی بدان خواهند پرداخت.
27	اندیشکده آمریکایی شورای آتلانتیک در گزارشی مدعی شده است که نمایندگان ایران و آمریکا در جریان یک نشست مجازی درباره روند صلح در افغانستان مشارکت کرده و مذاکراتی را در این ارتباط دنبال کرده‌اند.
28	در این گزارش گفته شده که این مذاکرات سه روز پیش در قالب گروه ۲+۶ درباره افغانستان در یک نشست اینترنتی برگزار شده و افرادی نیز از جمله «رُزماری دیکارلو»، معاون دبیرکل سازمان ملل در امور سیاسی انجام این مذاکرات را تایید کرده‌اند.
29	به گفته این مقام سازمان ملل در جریان مذاکرات مذکور «زلمای خلیلزاد»، نماینده ویژه آمریکا در امور افغانستان با دیپلمات‌هایی از روسیه و شش کشور همسایه افغانستان از جمله جمهوری اسلامی ایران مذاکره کرده است.
30	مقام سازمان ملل همچنین با تاکید بر کاهش تنش در روابط ایران و آمریکا طی هفته‌های اخیر از جمله در جریان تحولات عراق، همچنین به کمک ایران در انجام مذاکرات طالبان در افغانستان اشاره کرده است.
31	در گزارش شورای آتلانتیک در ادامه به مزیت استفاده از زبان دری توسط «زلمی خلیلزاد»، نماینده آمریکا در مذاکره با ایران اشاره شده و در عین حال قربانی شدن منافع کشور‌های همسایه ایران از جمله عراق و افغانستان یکی از نقص‌های جدی سیاست فشار حداکثری دولت ترامپ علیه تهران عنوان شده، چون به گفته نویسنده کشور‌هایی مانند افغانستان و عراق نیازمند تجارت و ارتباط با همسایه بزرگ خود یعنی ایران هستند، اما تحریم‌های آمریکا به همسایگان ایران صدمه وارد کرده است.
