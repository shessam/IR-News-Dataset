sobhane2###nan###http://sobhanehonline.com/fa/news/204066/کاهش-۳۰-تا-۴۰-درصدی-قیمت-مسکن-تکذیب-شد###نبض بازار###2019-11-13 19:07:00###۲۰۴۰۶۶###['کاهش قیمت', 'مسکن', 'راه و شهرسازی']
1
1	محمود زاده گفت: کاهش ۳۰ تا ۴۰ درصدی قیمت مسکن آماری غیر کارشناسانه و غیر تخصصی است.
2	محمود محمود زاده معاون وزیر راه و شهرسازی در گفت‌وگو با خبرنگار راه و شهرسازی گروه اقتصادی باشگاه خبرنگاران جوان، با بیان اینکه منبع آمار دقیق بازار مسکن در حوزه خرید و فروش و کاهش یا افزایش قیمت‌ها وزارت راه و شهرسازی و بانک مرکزی است، گفت: متاسفانه برخی از منابع از کاهش ۳۰ تا ۴۰ درصدی قیمت مسکن در برخی از مناطق خبر دادند که نمی‌توانیم این آمار را دقیق و واقعی اعلام کنیم.
3	او اظهار کرد: طبق آخرین آماری که دفتر اقتصاد مسکن وزارت راه و شهرسازی و بانک مرکزی اعلام کرده است، کاهش ۱۰ تا ۱۵ درصدی قیمت‌ها درست بوده؛ بنابراین نمی‌توانیم آمار‌های غلطی که در این حوزه ارائه می‌شود را تایید کنیم.
4	معاون وزیر راه و شهرسازی افزود: منبعی درباره کاهش ۳۰ تا ۴۰ درصدی قیمت مسکن وجود ندارد و برای تحلیل و ارزیابی قیمت‌ها در این بازار باید کارشناسان و متخصصان اظهار نظر کنند.
5	محمود زاده با بیان اینکه در ابتدای سال و دو ماه ابتدایی فصل تابستان با افزایش جهشی قیمت‌های روبرو بودیم گفت: در مهر ماه با کاهش جزئی قیمت در برخی از مناطق روبرو بودیم که این خود زمینه ساز رشد معاملات مسکن هم بود.
6	او با اشاره به اینکه بازار مسکن تابع شرایط اقتصادی به ویژه بازار‌های موازی به ویژه ارز و سکه است، افزود: همزمان با ایجاد ثبات در شرایط اقتصادی کشور قیمت‌ها در بازار مسکن هم به سمت ثبات و کاهش پیش می‌رود که زمینه ساز بازار متعادل در زمستان خواهد بود.
7	معاون وزیر راه و شهرسازی یاد آور شد: برای تحلیل کامل بازار مسکن باید تمامی بازار‌ها و بخش‌های مختلف اقتصادی، شناسایی شود و بررسی‌ها در چند ماه گذشته نشان دهنده آن بود که در چند ماه گذشته بازار‌های موازی شرایط ثابتی داشتند که این خود زمینه ساز بهبود وضعیت بازار مسکن در آینده خواهد بود.
8	محمود زاده با اشاره به اینکه زمین یکی از موضوعات اصلی در حوزه ساخت و ساز به شمار می‌رود، گفت: در طرح اقدام ملی مسکن یکی از بخش‌های اصلی تامین زمین است که خوشبختانه مقدمات لازم برای تامین زمین در بخش‌های مختلف صورت گرفته و مراحل آن طی شده بنابراین هر استان و یا هر شهری که زمین را تامین کنند اولویت شروع پروژه با آن شهر و یا استان خواهد بود.
9	در صورتی که گروه‌های مختلف زمین را در اختیار سازندگان قرار دهند می‌توانیم پروژه را در آن شهر به سرعت آغاز کنیم.
