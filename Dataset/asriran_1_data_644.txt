asriran_1_data###میشیگان؛ آخرین امید سندرز###https://www.asriran.com/fa/news/717853/میشیگان-آخرین-امید-سندرز###['بین الملل']###2020-03-09 12:24:00###۷۱۷۸۵۳###['سندرز', 'آمریکا']
57
1	جو بایدن فراتر از پیش بینی ها توانست پیروزی قاطعی در انتخابات سه شنبه بزرگ که در 14 ایالت برگزار شد به دست بیاورد.
2	با انصراف الیزابت وارن و مایکل بلومبرگ، هم اکنون دموکرات ها شاهد رقابتی دو نفره بین جو بایدن و برنی سندرز هستند.
3	فردا در 6 ایالت دیگر انتخابات مقدماتی برگزار می شود و بنابر دلایلی که در ادامه توضیح داده خواهد شد، آخرین شانس سندرز برای پیروزی در رقابت ها است.
4	در ابتدا نتایج انتخابات سه شنبه بزرگ را مرور می کنیم.
5	بایدن توانست در 10 ایالت از 14 ایالت سه شنبه بزرگ به پیروزی دست پیدا کند.
6	همان طور که در یادداشت قبل پیش بینی شده بود، انتظار می رفت که بایدن در ایالت های جنوبی آلاباما، ویرجینیا، کارولاینای شمالی، تنسی، آرکانزاس، اوکلاهما و تگزاس پیروز شود.
7	اما پیروزی غیرمنتظره وی در مین، مینه سوتا و علی الخصوص ماساچوست زنگ هشدار را برای سندرز به صدا درآورد.
8	مینه سوتا و ماساچوست برخلاف ایالت های جنوبی، ایالت هایی لیبرال و سفیدپوست بودند به همین دلیل در نظرسنجی ها و پیش بینی های انتخاباتی شانس سندرز در آنها بیشتر بود.
9	بنابراین شکست سندرز در این دو ایالت غیرمنتظره بود.
10	البته سندرز توانست در 4 ایالت کالیفرنیا، ورمانت، یوتا و کلرادو به پیروزی دست پیدا کند.
11	پیروزی سندرز در ایالت پرجمعیت کالیفرنیا که دلگیت زیادی دارد، اهمیت زیادی داشت و کمک کرد تا همچنان امیدوار باشد.
12	بایدن با پیروزی قاطع در ایالت های جنوبی که جمعیت سیاهپوست بالایی داشتند، همچون آلاباما (با اختلاف47 درصدی) ویرجینیا (30 درصد اختلاف) و کارولاینای شمالی (19 درصد اختلاف) و همچنین پیروزی در ایالت پرجمعیت تگزاس، توانست دلگیت (نماینده) بیشتری کسب کند و از سندرز جلو بیافتد.
13	در پایان انتخابات سه شنبه بزرگ بایدن توانست 610 دلگیت، سندرز 513، بلومبرگ 61 و وارن 56 دلگیت کسب کند.
14	بایدن توانست تعداد دلگیت های خودش را به 664 و سندرز به 573 دلگیت برساند.
15	البته هنوز تکلیف 102 دلگیت به جا مانده از ایالت های یوتا، کلرادو و کالیفرنیا مشخص نشده است.
16	احتمال می رود این 102 دلگیت بیشتر به سندرز اختصاص پیدا کند اما اختلاف بین دو کاندیدا در حدی تغییر نخواهد کرد که سندرز جلو بیافتد.
17	بایدن با پیروزی در سه شنبه بزرگ و بازگشت به رقابت ها، سریع ترین بازگشت یک کاندیدای دموکرات در تاریخ معاصر را رقم زد.
18	پس از آن که بایدن در آیووا چهارم شد و در نیوهمشایر رتبه پنجم را به دست آورد، رسانه ها کار وی را تمام شده می دانستند.
19	با دوم شدن در نوادا، وی کمی امیدوار شد و همان گونه که خودش نوید داده بود که در کارولاینای جنوبی قدرت خودش را نشان خواهد داد، با پیروزی قاطع و اختلاف 30 درصدی با سندرز در این ایالت، توانست به رقابت ها بازگردد.
20	بایدن با اتکا به آراء بالای سیاهپوستان توانست در این ایالت پیروز شود.
21	کمپین وی که تا قبل از این پول چندانی برای خرج هایی همچون انجام نظرسنجی اختصاصی نداشت، در عرض کمتر از 20 دقیقه پس از پایان انتخابات 400 هزار دلار و 24 ساعت پس از انتخابات 5 میلیون دلار کمک مالی جمع آوری کرد.
22	بایدن در سه شنبه بزرگ در ایالت های ویرجینیا و آلاباما بیش از 70 درصد آراء و در تنسی و اوکلاهما بیش از 60 درصد آراء سیاهپوستان را به دست آورد.
23	بایدن این پیشتازی و بازگشت اش به رقابت ها را مدیون سیاهپوستان است.
24	اما چرا سیاهپوستان از وی حمایت می کنند؟ مهمترین علت آن، 8 سال معاون باراک اوباما بودن است.
25	سیاهپوستان به این دلیل حس خوبی نسبت به بایدن دارند.
26	این در حالی است که بایدن که متعلق به جناح اصلی و مرکزگرای حزب دموکرات است در دهه های گذشته رای مثبت به بعضی لوایح و سیاست های ضد سیاهپوستان داده بود.
27	به گونه ای که سناتور کاملا هریس که دیروز رسماً از بایدن اعلام حمایت کرد در مناظره های ابتدایی رقابت های امسال در این زمینه به شدت بایدن را مورد انتقاد قرار داده بود.
28	بایدن حتی در گذشته از سناتور استورم ترموند، به نیکی یاد کرده بود.
29	ترموند که 48 سال سناتور بود تا قبل از سال 1964 دموکرات بود، اما بعد از آن به خاطر حمایت حزب دموکرات از جنبش حقوق مدنی سیاهپوستان، جمهوری خواه شد و تا سال 2003 که سناتور بود، به عنوان یکی از نژادپرست ترین سناتورها شناخته می شد.
30	این در حالی است که سناتور سندرز در دهه 60 میلادی حامی جنبش حقوق مدنی سیاهپوستان بود و در تظاهرات آنها حضور داشت و حتی به همین دلیل به زندان افتاد.
31	علاوه بر این بسیاری از طرح های سندرز که برای طبقه فقرا طراحی شده، به نفع سیاهپوستان است که اکثریت شان فقیر هستند.
32	یکی از بزرگترین دلایل شکست سندرز در انتخابات مقدماتی 2016، عدم موفقیت در جلب آراء سیاهپوستان بود.
33	به همین دلیل در انتخابات امسال، نینا ترنر، معاون کمپین سندرز، یک سیاهپوست است.
34	بسیاری از فعالان سیاهپوست معروف همچون جسی جیمز، کورنل وست و شان کینگ از سندرز حمایت کرده اند اما وی هنوز نتوانسته نظر این اقلیت را جلب کند.
35	به دلیل تاثیر آراء سیاهپوستان در انتخابات بود که سندرز پس از سه شنبه بزرگ برای اولین بار در تبلیغات تلویزیونی اش از تصویر اوباما استفاده کرد.
36	در این تبلیغ 30 ثانیه ای به دیدار اوباما و سندرز در سال 2016 اشاره می شود و سخنان اوباما در تمجید از سندرز در کنوانسیون ملی دموکرات ها در سال 2016 پخش می شود.
37	تبلیغی خوب، اما دیرهنگام.
38	اگر این تبلیغ قبل از انتخابات سه شنبه بزرگ پخش می شد، به مراتب تاثیر بیشتری داشت.
39	چون مردم عادی سیاهپوست مخصوصاً سالمندان، تمجید اوباما از سندرز را یادشان نیست اما برای 8 سال، به طور مرتب بایدن را در کنار اوباما دیده اند و این تصویر را به یاد دارند.
40	فردا انتخابات در 6 ایالت میشیگان، آیداهو، میسی سیپی، میزوری، داکوتای شمالی و واشینگتن برگزار می شود.
41	این شش ایالت مجموعاً 352 دلگیت دارند.
42	میشیگان به خاطر داشتن 125 دلگیت از اهمیت بالایی برخوردار است.
43	این ایالت هم یکی از ایالت های مهم در انتخابات نهایی است که ترامپ با فاصله نزدیک از کلینتون در آن پیروز شد و هم این که در انتخابات مقدماتی، به خاطر صنعتی بودن و داشتن آراء طبقه کارگر و سیاهپوست، برای دموکرات ها اهمیت دارد.
44	سندرز، 4 سال قبل هنگامی که از کلینتون عقب بود و کسی امیدی به کمپین وی نداشت با پیروزی غیرمنتظره در این ایالت توانست به رقابت ها بازگردد.
45	اما امسال کار برای وی در این ایالت سخت تر است.
46	نقاط قوت بایدن در این ایالت را می توان حمایت فرماندار ایالت، گرچن ویتمر، نماینده هیلی استیونس، نماینده الیسا سلاتکین و نماینده برندا لارنس (تنها نماینده سیاهپوست ایالت) از وی و جمعیت بالای سیاهپوست ایالت دانست.
47	اما سندرز به دلیل حمایت های بایدن از پیمان نفتا و تاثیر منفی ای که بر طبقه کارگر این ایالت داشت امید به کسب آراء این طبقه که از اصلی ترین حامیان کمپین اش هستند، دارد.
48	علاوه بر این میشیگان بیشترین جمعیت مسلمان را در آمریکا دارد و اکثریت قابل توجهی از مسلمانان از سندرز حمایت می کنند.
49	رشیده طلیب، نماینده مسلمان حوزه دیترویت هم از حامیان سندرز است.
50	همچنین مدیر کمپین سندرز، یک جوان مسلمان به نام فیض شاکر است.
51	سندرز در 14 ایالت هفته گذشته توانسته بود رای 57 درصدی مسلمانان را کسب کند.
52	علاوه بر طلیب، ایلهان عمر دیگر نماینده مسلمان و کیث الیسون، دادستان کل ایالت مینه سوتا از حامیان مسلمان سندرز محسوب می شوند.
53	کمپین سندرز با آگاهی از این که وی شانسی در دو ایالت جنوبی میسی سیپی و میزوری ندارد، سخنرانی اش در میسی سیپی را لغو کردند تا وی وقت بیشتری برای حضور در میشیگان داشته باشد.
54	سندرز در سال 2016 در ایالت های میشیگان، آیداهو، داکوتای شمالی و واشینگتن پیروز شد.
55	با توجه به نظرسنجی ها، انتظار می رود در دو ایالت آیداهو و واشینگتن مجدداً پیروز شود، اما در آخرین نظرسنجی صورت گرفته در میشیگان با 6 درصد از بایدن عقب تر بود.
56	پیروزی در این ایالت ها در 2016 تضمینی برای پیروزی در امسال نیست، چون سندرز در چهار سال پیش در مین و مینه سوتا برنده شده بود، اما امسال شکست خورد.
57	اگر سندرز بتواند در آیداهو، داکوتای شمالی و واشینگتن و مهمتر از همه در میشیگان پیروز شود، می تواند به ادامه رقابت ها تا سه شنبه هفته آینده امیدوار باشد.
58	هفته آینده رقابتی سخت تر از فردا در انتظارش خواهد بود.
59	چون در چهار ایالت آریزونا، فلوریدا، ایلینوی و اوهایو باید رقابت کند که در 2016 در همه آنها شکست خورده بود.
60	این 4 ایالت در مجموع 577 دلگیت دارند و سه ایالت، فلوریدا، ایلینوی و اوهایو پرجمعیت و مهم هستند و تنها در آریزونا، سندرز با فاصله کم از بایدن عقب تر است، اما در سه ایالت دیگر، بایدن با فاصله زیاد جلوتر است و شانس بسیار بالایی برای پیروزی دارد.
61	اما اگر سندرز در میشیگان شکست بخورد، با توجه به شکست هفته گذشته در ایالت های مشابه آن یعنی مینه سوتا و ماساچوست، عملاً شانس شکست بایدن را از دست خواهد داد.
62	*کارشناس آمریکا
