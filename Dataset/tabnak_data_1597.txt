tabnak_data###پژو ۲۰۷ دنده‌ای و اتوماتیک چند درصد افزایش قیمت دارد؟###https://www.tabnak.ir/fa/news/981737/پژو-۲۰۷-دنده‌ای-و-اتوماتیک-چند-درصد-افزایش-قیمت-دارد###['اقتصادی', 'داخلی']###2020-05-31 22:03:00###۹۸۱۷۳۷###['شورای رقابت', 'ایران خودرو', 'قیمت\u200cگذاری', 'پژو']
1@@@2
1	تازه‌ترین اعلام رییس شورای رقابت از این حکایت دارد که برای هشت محصول دیگر ایران خودرو، فرمول قیمت‌گذاری تعیین و افزایش چهار تا ۴۸ درصدی و متوسط ۲۳ درصد مصوب شده است.
2	این محصولات قرار است با شرایطی که برای دیگر خودروها تعیین شده بود به صورت قرعه‌کشی در آینده نزدیک پیش‌فروش شود.
3	به گزارش تابناک اقتصادی به نقل از ایسنا؛ رضا شیوا با اشاره به آخرین جلسه شورای رقابت برای تعیین فرمول و دستورالعمل قیمت‌گذاری محصولاتی که تاکنون برای آنها قیمت‌گذاری نشده بود، توضیح داد: تا پیش از این برای محصولات پژو، پراید و سمند فرمول قیمت‌گذاری تعیین و براساس آن قیمت‌گذاری می‌شد ولی یکسری از خودروها با توجه به این‌که واردات باز بود و شرایط رقابتی وجود داشت مشمول قیمت‌گذاری نمی‌شدند اما با توجه به توقف واردات اکنون محاسبات قیمت‌گذاری آنها در شورای رقابت انجام شد.
4	وی ادامه داد: با توجه به این‌که برای قیمت‌گذاری باید تورم بخشی را از بانک مرکزی گرفته و در محاسبات لحاظ کنیم خودروهایی که تا پیش از این مشمول قیمت‌گذاری نبودند تورم بخشی در بانک مرکزی نداشتند و خواسته‌ایم تا با ارائه‌ی اطلاعات خودروسازها به آنها این تورم را مورد محاسبه قرار دهند اما در دو هفته گذشته کارشناسان این شورا تورم خودروهای غیرمشمول قیمت‌گذاری را که حتی تا ۵۰ درصد ارزبری دارند را مورد محاسبه قرار دادند که در نهایت به تصویب رسید.
5	وی ادامه داد: این محاسبات در شورای رقابت نهایی و به سازمان حمایت اعلام شده است و نامه آن را به سرپرست وزارت صمت اعلام می‌کنیم.
6	به گفته رییس شورای رقابت، برای این محصولات جدید ایران خودرو پیش فروش انجام می‌شود که طبق شرایط تعریف شده از جمله انجام قرعه‌کشی خواهد بود.
7	گفتنی است؛ چندی پیش با تعیین فرمول قیمت‌گذاری در شورای رقابت محصولات ایران خودرو و سایپا که پیش از این مشمول قیمت‌گذاری بود بین ۱۰ تا ۲۳ درصد گران شد.
