asriran_2_data###کی روش-دیاباته؛ بمب افکن ها در نقش جهان###https://www.asriran.com/fa/news/700966/کی-روش-دیاباته-بمب-افکن-ها-در-نقش-جهان###['ورزشی']###2019-11-30 11:18:00###۷۰۰۹۶۶###['استقلال', 'سپاهان']
3@@@4
1	سرنوشت بازی بزرگ هفته امروز در دستان دو گلزن برتر خارجی سپاهان و استقلال قرار دارد، دو مهاجمی که در بهترین شرایط خود قرار دارند.
2	به گزارش "ورزش سه"، سپاهان و استقلال امروز در حالی بازی بزرگ هفته را برگزار می کنند که بسیاری اعتقاد دارند سرنوشت نهایی این دوئل در دستان کی روش استنلی و شیخ دیاباته قرار دارد، مهاجمانی سرشناس و گران قیمت که این روزها شرایط مشابهی در اردوی دو تیم داشته و حسابی همه نگاه را به خود معطوف کردند.
3	گلزن برزیلی همچون فصل گذشته این بار هم عصای دست امیر قلعه نویی در قلعه زرد اصفهانی هاست، بازیکنی بلندقامت که هم روی زمین هم روی هوا فوق العاده کار می کند و به عنوان بمب افکن اصلی سپاهان امید اول گلزنی محسوب می شود.
4	کی روش با پشت سر گذاشتن مصدومیتی مختصر به ترکیب سپاهان بازگشت و در جام حذفی دقایقی به میدان رفت و حالا آماده است تا در مصاف با استقلال دوباره تفاوت ها را رقم بزند.
5	در آن سوی میدان استقلالی ها روی شیخ اهل مالی حساب ویژه باز کردند، بازیکنی که به یکی از عمده دلایل پیشرفت آبی ها در هفته های اخیر تبدیل و انتقادات ابتدای فصل را به تعریف و تمجید تبدیل کرد.
6	دیاباته که حالا با چهار گل زده در کنار قائدی زوجی ویرانگر در خط حمله استقلال تشکیل داده است در ادامه بازی های بزرگی که تجربه کرد امروز در سفر به نصف جهان قصد دارد بار دیگر توانایی های خود را به رخ بکشد.
7	هم کی روش هم دیاباته با توجه به شکل فوتبال شان همین طور توانایی هایی که دارند در نقش بمب افکن های غیرقابل مهار امروز همه نگاه ها را به خود معطوف خواهند کرد.
8	ستاره هایی که اگر روز، روز آنها باشد هم تماشاگران داخل استادیوم هم میلیون ها بیننده تلویزیونی از دیدن جدالی جذاب و نفسگیر اوج لذت را خواهند برد.
