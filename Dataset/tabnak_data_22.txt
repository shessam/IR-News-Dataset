tabnak_data###وکلای انگلیسی صدور حکم بازداشت سیسی را خواستار شدند###https://www.tabnak.ir/fa/news/953283/وکلای-انگلیسی-صدور-حکم-بازداشت-سیسی-را-خواستار-شدند###[]###2020-01-21 01:53:00###۹۵۳۲۸۳###['سیسی', 'مصر', 'بازداشت']
1
1	گروهی از وکلای انگلیسی با تنظیم شکایتی از فرماندهی پلیس مبارزه با تروریسم این کشور خواستند حکم بازداشت عبدالفتاح سیسی، رئیس جمهور مصر را به اتهام شکنجه و قتل صادر کند.
2	به گزارش ایسنا، به نقل از خبرگزاری آناتولی ترکیه، این شکایت که از سوی اتاق‌های بین‌المللی عدالت در انگلیس ارائه شد، همزمان با ورود سیسی به لندن برای شرکت در نشست سرمایه‌گذاری امروز (دوشنبه) سران انگلیس و آفریقا با حضور ۲۱ رئیس جمهور کشورهای آفریقایی و بوریس جانسون، نخست وزیر انگلیس مطرح شد.
3	اتاق‌های بین‌المللی عدالت با انتشار بیانیه‌ای در این خصوص اعلام کرد: در پی سفر سیسی به انگلیس، بر اساس درخواست شورای انقلابی مصر (یک جمعیت مخالف در این کشور) شکایت کیفری از سیسی به فرماندهی پلیس مبارزه به تروریسم انگلیس ارائه شده و در آن از این فرماندهی خواسته شد تحقیقی را درباره اتهامات قتل و شکنجه سیسی آغاز کرده و حکم بازداشتی برای او صادر کند.
4	در ادامه بیانیه یاد شده آمده است، در این شکایت به شکل ویژه انجام تحقیقی درباره ابعاد مختلف پرونده مرگ محمد مرسی (رئیس جمهور پیشین مصر) و شیوه رفتار با او پیش از مرگ در زندان خواسته شد.
5	پرونده مرسی از سوی این اتاق‌ها به اگنس کالامارد، گزارشگر سازمان ملل در حوزه اعدام‌های خودسرانه و ناعادلانه ارائه شد.
6	در این بیانیه تاکید شد، مسؤولان انگلیس باید درباره اتهام‌های بزرگی که علیه دولت مصر مطرح هستند، تحقیق به عمل آورده و موافقت دادستانی کل برای بازداشت سیسی و اتهام او به شکنجه را درخواست کنند: "انگلیس نباید پناهگاه امنی برای آنهایی باشد که خود را در امان از پیگردهای قانونی می‌دانند.
7	"تا این لحظه مسؤولان مصری واکنشی به این شکایت نامه نداشته‌اند.
8	طبق اظهارات کارشناسان، با توجه به مصونیتی که سیسی دارد و نیز عملکرد پلیس لندن در قبال شکایت‌های مشابهی که پیشتر علیه رهبران و مسؤولان ارشد کشورهای مختلف ارائه شدند، بعید است پلیس لندن به شکایت مطرح شده علیه سیسی توجهی نشان دهد.
