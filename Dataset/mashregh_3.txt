mashregh###تاریخ هجری سلیمانی###https://www.mashreghnews.ir//news/1028827/تاریخ-هجری-سلیمانی###['سیاست']###2020-01-08 01:00:00###['1028827']###['محمود دولت آبادی', 'انگلیس', 'تهران', 'ترامپ', 'شهید سلیمانی', 'صهیونیسم جهانی', 'جمهوری اسلامی', 'بی\u200cبی\u200cسی فارسی', 'سعودی', 'عراق', 'تروریسم جهانی', 'سردار حاج قاسم سلیمانی', 'آمریکا', 'ایران', 'بی بی سی فارسی', 'دونالد ترامپ']
31
1	به گزارش مشرق، خبر مثل بمب تکان دهنده بود.
2	همان موشک آمریکایی که بر جسم و جان سردار آسمانی مان حاج قاسم عزیز و یاران شهیدش علی الخصوص رفیق و همراه شفیقش ابو مهدی المهندس فرود آمد با همان شدت بر روح و روان همه آزادگان و عدالت خواهان جهان افتاد.
3	خیلی ها چند روزی است زندگی شان طور دیگری شده است.
4	گریه می کنند و اشک می ریزند.
5	مضطرب اخبار را دنبال می کنند و آخر شب سردرد حاصل از این همه بغض و حسرت و خشم امانشان نمی دهد.
6	جدا از حوزه نظامی،امنیتی و سیاسی که به آن اشاره می کنم، در حوزه فرهنگی و اجتماعی اتفاق عظیمی رخ داده است.
7	افرادی که شاید هیچ تناسب فکری و عقیدتی با حاج قاسم شهید نداشتند این روزها واله و شیدای او شده اند.
8	آخرین پست و مطلب بسیاری صفحات مجازی که مزین به نام و یاد سردار پرآوازه ایران و جهان شده است هیچ ارتباطی با مطالب قبلی آن صفحات ندارد.
9	و به راستی کلام نورانی سالار شهیدان که فرمود اگر دین ندارید لااقل آزاده باشید در پهنای تاریخ آزادگان جهان را جذب کرده و می کند.
10	به صراحت می گوید اهل نماز و حجاب و دین نیستم ولی حاج قاسم دو روز است زندگی را از من گرفته است.
11	می گوید مخالف نظام و عزادار حوادث آبان ماه است اما هر کس به حاجی بی احترامی کند به شدیدترین شکل واکنش نشان می دهد.
12	سردبیر سابق صدای آمریکا و خبرنگار بی بی سی فارسی در اسرائیل می گوید سالیان متعدد از آمریکا و انگلیس بی واسطه و از سعودی با واسطه پول گرفته و ریالی از حکومت ایران نگرفته اما شرفش را نمی فروشد و عزادار شهدای ترور خبیثانه آمریکاست.
13	محمود دولت آبادی می گوید با هیچ حکومتی چه در گذشته و حال رابطه ای ندارم و منتقد و معترض هستم اما عزادار سرباز مدافع وطنی هستم که او را دورادور دوست می داشتمش و عمیقا سوگوار اویم.
14	نمونه های بی شماری در این روزها دیده و شنیده ایم از این چرخش فکری و فرهنگی و برکتی که در خون این شهید بی مثال به وجود آمده است‌.
15	بزرگترها یاد رحلت خمینی کبیر می افتند و شور و حماسه و عزای امت را در شهادت سردار عزیز دلها با رحلت قائدش قیاس می کنند و آن را به درستی نشانه حرکت رو به جلوی آرمان ها و منویات معمار کبیر انقلاب می دانند.
16	آنچه دیروز و امروز در شهرهای عراق، اهواز غیرتمند، مشهدالرضا و شکوه بی نظیر مردم پایتخت رخ داد، سرفصل تازه ای در حرکت های دینی و اجتماعی منطقه و یادآور تشییع میلیونی روح خدا در ۱۳۶۸ است؛ پازلی از حماسه و خشم که بعد از تهران به قم می رود و در کرمان به نهایت می رسد.
17	ظرفیت عظیمی که باید به موقع و در راستای عزت و اقتداری ملی از آن استفاده کرد.
18	البته لشکر فیک های مجازی سعودی و منافقین و عمله و اکله خناثان داخلی و خارجی هم مشغول شادی و پایکوبی هستند و اگر غیر از این نیز بود باید تعجب می کردیم.
19	بالاخره لقمه و نطفه حرام و شرف نداشته خودش را نشان می دهد و نمونه های تاریخی فراوانی داریم که معروف ترینشان «یوم تبرکت به بنی امیه و فرحت به آل زیاد و مروان» است.
20	اتفاق سحرگاه ۱۳ دی ماه ۱۳۹۸ می تواند نقطه عطف تاریخ ژئوپولیتیک و سیاسی ـ امنیتی منطقه و جهان باشد، اگر بتوانیم پاسخ درستی به آن بدهیم.
21	بدون تردید خون گران سنگ حاج قاسم و ابومهدی ثمره اش تاریخ منطقه را دگرگون خواهد کرد.
22	سرداری بی مانند و محبوب و به تعبیری شخصیتی در جایگاه دوم یا سوم اهمیت در نظام جمهوری اسلامی به دستور رئیس جمهور منفوری در یک کشور ثالث به شهادت می رسد که از منظر روابط بین المللی یک اقدام جنگی تلقی شده و کشور مقابل حق برخورد و پاسخ مشابه را دارد.
23	پاسخ به موقع و متقابل و در سطحی بالاتر می تواند تا سالیان سال سایه نحس جنگ و خونریزی را از سر منطقه کم کند.
24	مورخان و پژوهشگران در آینده حوادث منطقه را به قبل و بعد از شهادت سپهبد شهید قاسم سلیمانی تقسیم خواهند کرد و اینکه این مبدأ جدید تاریخ سیاسی و امنیتی، عزتمندانه یا ذلیلانه باشد، به انتخاب خود ماست.
25	در آینده خواهند نوشت قمار دونالد ترامپ برای پیروزی در انتخابات، به پیروزی مجدد او و ذلت مسلمانان و محور مقاومت منجر شد، یا موجب شکست و ذلت آمریکا و اسرائیل شد.
26	ر هر صورت مبدا این تغییر و تحول شهادت ژنرال بین المللی ایران است.
27	بدون شک و در منظر مردم مظلوم منطقه و مسلمانان و آزادیخواهان جهان، ارزش خون شهید سلیمانی و شهید المهندس از تمام ژنرال ها و سردمداران نظامی و سیاسی آمریکای جنایتکار و حتی رئیس جمهور احمق و قماربازش بیشتر است و با کشتن آنها خون حاج قاسم قصاص نمی شود.
28	اما در ادبیات قدرت جهانی و در مقابل استعمار متکبر و تروریسم جهانی، اقدام نظامی را قطعا باید با اقدام نظامی در همان سطح و بالاتر پاسخ داد تا دیگر هیچ گستاخی در هیچ جای عالم به خون سربازان وطن و اسلام طمع نکند.
29	طبق تصمیم شجاعانه و عزتمندانه و دستور فرمانده معظم کل قوا دوران بزن در رو تمام شده و پاسخ نظامی ایران، انتقام سخت و شدید خواهد بود.
30	فراموش نکنیم بعد از خونخواهی مختار ثقفی از شهادت سیدالشهدا سلام‌الله‌علیه، هیچکدام از ملعونان اموی و عباسی جرأت برخورد و جنگ مستقیم با حضرات معصومین علیهم‌السلام را در طول تاریخ پیدا نکردند.
31	خون قاسم سلیمانی با استعانت از ارباب شهید و بی کفنش حضرت ثارالله علیه‌السلام "خون‌بهای دوران" است.
32	خونی که بهایش را خداوند آزادی کل کشورهای منطقه از چنگال صهیونیسم جهانی و وهابیون و مرتجعین منطقه قرار خواهد داد و شهادتش ضامن پاکسازی اراضی مسلمین از ایادی استکبار جهانی و نابودی اسرائیل جنایتکار است.
33	۱۳ دی ماه ۱۳۹۸ ، هفتم جمادی الاول ۱۴۴۱ و سوم ژانویه ۲۰۲۰ میلادی به همین زودی ها سالروز شروع نابودی شیطان اکبر و حرکت مستضعفین عالم به سوی ظهور است.
34	تذکره نویسان سیاسی و امنیتی این روز را مبدأ تاریخ هجری سلیمانی خواهند دانست؛ مبدأ و ابتدایی که به‌واسطه مجاهدت ها و مهاجرت های ۴۰ ساله سرداری مخلص به وجود خواهد آمد.
35	حاج قاسم یکی از مصادیق آیه شریفه "الذین آمنوا و هاجروا و جاهدوا فی سبیل الله باموالهم و انفسهم اعظم درجة عند الله و اولئک هم الفائزون" است.
36	هجرت و مجاهدتی ایمانی که از کرمان به جبهه های جنوب آغاز شد، سپس به مبارزه با اشرار سلفی و وهابی شرق کشور و در نهایت به جبهه عراق و شام و مبارزه با عمال استکبار و صهیونیسم جهانی ختم شد.
37	فوز و رستگاری بزرگی که نه تنها خود شهید عزیزمان بلکه کل مؤمنین عالم از آن بهره‌مند خواهند شد.
38	الیس الصبح بقریبغیره* ابوذر نصراللهی
