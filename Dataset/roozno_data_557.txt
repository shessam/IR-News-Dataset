roozno_data###روحانی: شایعات این روزها به صداوسیما هم سرایت کرده؛ یک‌ گوینده می‌گوید من دلم برای رییس‌جمهور تنگ شده!/ یک دفعه می‌گویند فلان استان نابود شد؛ با استاندار صحبت می‌کنم، می‌گوید ۱۲ نفر فوتی داشتیم/ نمی‌خواهم بگویم کرونا را کوچک بپنداریم اما بزرگ‌تر از چیزی که هست نبینیم / وقتی می گوییم سفر خطرناک است، سفر داخل استان هم خطرناک است###http://roozno.com//fa/news/417809/روحانی-شایعات-این-روزها-به-صداوسیما-هم-سرایت-کرده-یک‌-گوینده-می‌گوید-من-دلم-برای-رییس‌جمهور-تنگ-شده-یک-دفعه-می‌گویند-فلان-استان-نابود-شد-با-استاندار-صحبت-می‌کنم-می‌گوید-۱۲-نفر-فوتی-داشتیم-نمی‌خواهم-بگویم-کرونا-را-کوچک-بپنداریم-اما-بزرگ‌تر-از-چیزی-که-هست-نبینیم-وقتی-می-گوییم-سفر-خطرناک-است-سفر-داخل-استان-هم-خطرناک-است###[]###2020-03-11 12:14:00###۴۱۷۸۰۹###['روحانی', 'کرونا']
1
1	رئیس‌جمهور با تاکید بر اینکه "همگان باید مشکل کرونا را جدی بگیرند"، نسخه واحد دنیا برای مقابله با کرونا را قطع زنجیره نقطه شروع ویروس و به حداقل رساندن تردد درون و برون شهری دانست.
2	به گزارش روز نو ، حجت الاسلام والمسلمین حسن روحانی روز چهارشنبه در جلسه هیات دولت با قدردانی از تلاش همه دست اندرکاران مبارزه با بیماری کرونا در کشور تاکید کرد: نوروز فرصتی برای پیروزی در برابر ویروس کرونا است و نوروز نباید با رفت وآمدهای بدون مدیریت، به فرصتی برای شیوع بیشتر ویروس تبدیل شود.
3	متن سخنان رئیس جمهور به این شرح است:بسم الله الرحمن الرحیمخدمت مردم عزیز و بزرگوار کشورمان سلام عرض می‌کنم و تهیت و درودم را نثار آنها می‌کنم؛ می‌دانم که امسال در روزهای پایان سال مردم با مسایل و مشکلات جدیدی مواجه هستند که این مشکلات در دهه‌های اخیر در تاریخ کشور ما و بسیاری از کشورها، تقریباً بی‌سابقه بوده است.
4	مسأله ویروس کرونا تقریباً اختصاص به کشور و منطقه‌ای ندارد و اکثر کشورهای جهان به این ویروس مبتلا شده اند و همانطور که مردم عزیز می‌دانند در سبک زندگی مردم، اقتصاد و رفت و آمد، مشاغل مردم و بسیاری از فعالیت‌هایی که به نوعی به مسافرت و تردد مربوط می‌شود، اثر گذاشته و فشارهای فراوانی را به اقتصاد جامعه وارد کرده است .
5	بنابراین این موضوع را باید امروز جدی بگیریم.
6	اولین عرض من خدمت مردم عزیز و بزرگوار ایران این است که این مسأله را جدی بگیریم و به سادگی به این ویروس نگاه نکنیم و برای سلامت خود و خانواده‌مان خطرناک در نظر بگیریم؛ گر چه از لحاظ علمی و پزشکی می‌گویند این ویروس خیلی خطرناک‌تر از ویروس‌هایی شبیه آنفلوآنزا نیست، اما به دلیل مسأله واگیری سریع و شیوع، این بیماری جایگاه خاص خود را پیدا کرده و به همین دلیل هم بر همه کشورهای دنیا تأثیرگذاشته است.
7	اینکه در برابر این بیماری باید چه کنیم و چه اقداماتی انجام دهیم، تقریباً یک نسخه واحدی است که حدوداً در همه دنیا به آن رسیده اند و بر آن تأکید می‌کنند؛ یکی اینکه این زنجیره را باید قطع کنیم؛ این زنجیره شیوع از یک نقطه، از یک فرد شروع می‌شود؛ وقتی یک فرد در جمعی می‌رود آنها را آلوده می‌کند، آن جمع وقتی در جمع دیگر می‌روند، آنها دچار مشکل می‌شوند؛ بنابراین یک زنجیره‌ای است که از نقطه‌ای شروع می‌شود و ممکن است از کل شهر، یا مناطق شهری ، یا بین شهری و حتی بین کشورها عبور کند.
8	پس اولین مسأله این است که ما این زنجیره را قطع کنیم.
9	چگونه زنجیره را قطع کنیم؟ اولین آن مسأله ضدعفونی است؛ ممکن است این زنجیره آمده تا بدن و دست من اصابت کرده و اگر دست‌ها را خوب بشویم و ضدعفونی کنم حتی با صابون و آب همانطوری که توصیه شده بشویم این زنجیره اینجا قطع می‌شود و دیگر از دست من به فرد دوم تجاوز نمی کند؛ همه مقرراتی که راجع به لباس و ماسک و همه اینهایی که گفتند، برای اینکه این زنجیره قطع شود تأثیرگذار است.
10	مسأله دوم، عدم جابجایی و تردد است؛ به ذهن بعضی‌ها می‌آید که یعنی وقتی از تهران به یک شهر دیگر رفتیم معنایش تردد است اما اگر از شمال تهران به جنوب تهران از جنوب به شرق و از شرق رفتیم غرب این عیبی ندارد و داخل تهران هستیم؛ وقتی می‌گوییم تردد مضر است و سفر مضر است، سفر درون شهری هم همان اثر را دارد و فرق نمی‌کند؛ یک فردی در یک استانی از این شهر و استان است؛ فکر می‌کنیم داخل استان یک طور است و بیرون استان طوری دیگر است؛ می‌گوییم که این سفر داخل استان است.
11	این آقا از مرکز استان رفته این شهرستان و از شهرستان آمده به مرکز استان؛ این که استان خودش است؛ اینها که همه با هم هستند، تفاوتی نمی‌کند.
12	چه اینکه از استانی به استان دیگر سفر کنند، چه اینکه از داخل استان در درون استان بین شهرهای مختلف تردد کنند، چه بین شهر و روستا تردد کنند، چه در یک شهر بزرگ از بخشی به بخش دیگر تردد کنند، توصیه این است، حتی الامکان باید تردد به حداقل ممکن تقلیل پیدا کند.
13	زمانی کاری ضروری است؛ آن وقت همه باید به اصول و پروتکل‌هایی که گفته می‌شود توجه و آنها را مراعات کنیم؛ این برای اینکه این زنجیره را بشکنیم، بسیار اهمیت فراوان دارد.
14	در آستانه تعطیلات نوروزی هستیم و به طور طبیعی ایام نوروز طبق تقویم رسمی آغاز سال، تعطیلات نوروزی و آغاز بهار است و بعضی‌ها به من پیشنهاد کردند که دولت تعطیل نوروزی را امسال حذف کند و این تعطیلات را در فصل و زمان دیگر که کرونا نیست، ببرد که به اعتقاد من این کار عملی و شدنی نیست.
15	مردم در ایام عید اعتقادات و نکاتی دارند و البته باید مراسم را امسال به صورت خوبی مدیریت کنند که در اجتماعات و اماکن متبرک که مردم اعتقاد دارند و به حق هم اعتقاد دارند، نروند.
16	ما می‌توانیم زیارت هر امامی را از راه دور انجام دهیم و اگر آن خلوص و توجه باشد آن امام بزرگوار هم قبول می‌کند و همان ثواب و اجر را و شاید در این شرایط مخصوصاً قبول و جایگزین شود و کلامی که با امام صحبت می‌کنیم فاصله زمان و مکان تأثیری ندارد چراکه آنها کلام ما را می‌شنوند و به کلام ما جواب می‌دهند.
17	بنابراین همه باید در ایام نوروزی مراعات کنیم.
18	نوروز را برای فرصت شیوع بیشتر نگذاریم.
19	این برای ما یک اصل باشد.
20	نوروز را برای پیروزی در برابر این ویروس قرار دهیم و این پیروزی هم به همین است و اگر هدیه‌ای می‌خواهیم در ایام عید بدهیم و رفت و آمدی انجام دهیم، می‌توان همه این ها را غیابی انجام دهیم و حضوری نباشد و با تلفن و فضای مجازی با هم حرف بزنیم و تبریک بگوییم و اگر یک وقتی همدیگر را می‌بینیم، فاصله‌ها و اصول بهداشتی را مراعات کنیم.
21	بنابراین خیلی مهم است این ایام عید برای شرایطی که می‌خواهیم داشته باشیم.
22	در اینجا می‌خواهم به مردم عزیز بگویم که بعضی‌ها فکر می‌کنند که در مبارزه با کرونا یک وزارتخانه ما به نام وزارت بهداشت، درمان و آموزش پزشکی درگیر است و گاهی گله می‌کنند که کل کشور و همه وزرا و مسئولین باید بیایند.
23	می‌خواهم خدمت مردم عزیزمان عرض کنم که در این ستاد و در این همکاری تمام دولت درگیر هستند.
24	اولاً بخشی از دولت تلاش می‌کند برای اینکه زندگی عادی مردم بگذرد.
25	زندگی عادی مردم یعنی چه؟ یعنی برق، آب، گاز، بنزین و مسایل مالی و پولی در گردش باشد و کالای اساسی باشد.
26	تلاش ما این است که زندگی مردم، البته سخت است و با سختی توأم است ولی تبدیل به یک شرایط بحرانی بسیار سخت و غیرقابل تحمل نشود.
27	می‌خواهیم شرایطی باشد که مردم البته با مراعات همه اصول و سختی‌های ویژه‌ای که این وضعیت ایجاد کرده، زندگی کنند و همه وزرای ما امروز درگیر هستند.
28	خدمت مردم عزیزمان عرض کنم که تمام وزرای اقتصادی و تمام مسئولین درگیر این مسأله هستند.
29	از رئیس سازمان برنامه و بودجه برای اینکه تأمین مالی کند و پولی اگر جایی لازم است، اختصاص دهد و معاون اقتصادی رئیس جمهور که موظف است جلسات لازم اقتصادی را در این زمینه مرتب برگزار کند، تا وزیر اقتصاد و رئیس بانک مرکزی همه درگیر هستند برای تأمین ریال، ارز برای اینکه چیزی بخریم و کالاهای مورد نیاز فوری برای زندگی مردم، کالاهای اساسی، آنچه که برای مردم از لحاظ بهداشتی لازم است.
30	تمام بخش‌های تحقیقاتی و علمی ما درگیر هستند یعنی معاونت فناوری ریاست جمهوری، وزارت علوم، دفاع و تمام بخش‌هایی که توان دارند، در این زمینه و چیزهایی که نیاز است مانند کیت و ماسک و وسیله‌ای که مورد نیاز است، کار کنند و راجع به ریشه‌یابی این ویروس، نحوه مقابله با آن همه فعال هستند.
31	یک نفر غیرفعال نیست که در دولت ما اینجوری تبلیغ شده که مثلاً رئیس جمهور مسئولیتی ندارد، وزیر کشور هم مسئولیتی ندارد، فقط بنده خدا وزیر بهداشت، درمان گرفتار شده است و همه بار بر دوش وی است و البته وزیر بهداشت و درمان بار سنگینی بر دوش دارد و مخصوصاً بر دوش همکاران عزیزش، همه پزشکان، پرستاران، بیمارستان‌های مختلف، مراکز درمانی و بهداشتی که آنها یک مسئولیت بسیار سنگینی را امروز بر دوش دارند.
32	باز هم از آنها تشکر و سپاسگزاری می‌کنیم و دست آنها را می‌بوسیم و از مقام معظم رهبری تشکر می‌کنیم که آنهایی که در این راه و کادر درمانی ما اگر صدمه می‌بینند، جان عزیز خودشان را فدا می‌کنند به عنوان شهید خدمت محسوب شوند.
33	آنها در خط مقدم هستند و این سر جای خودش محفوظ است ،اما در عین حال امروز نیروهای مسلح، سپاه، ارتش، بسیج و همه، پای کار هستند.
34	نیروهای مسلح ما گفتند در هر جا بیمارستان نیاز است، ما 10 هزار تخت آماده داریم.
35	3500 تخت درمانی برای هر کجا بخواهید آماده داریم و الان استاندارهای ما در تماس هستند و این کار آغاز شده است.
36	یک مسئولیت بسیار سنگینی بر دوش وزارت صنعت، معدن و تجارت گذاشته شده است و آن اینکه لجستیک این کار و تأمین مواد بر عهده آنها است؛ آنها همانطوری که برای کارخانه‌ها، اقتصاد کشور و برای چرخش تولید کشور مسئولیت‌های سنگینی دارند؛ اما در عین حال وزارت صمت برای تامین چیزهایی که برای زندگی عمومی مردم مورد نیاز است و همه نیازهای وزارت بهداشت در زمینه مبارزه با کرونا، مسئولیت کامل دارد.
37	می‌خواهم تشکر ویژه کنم؛ کاری که شهرداری‌های ما انجام می‌دهند و ‌شهر را نظافت و ضدعفونی و تمیز می‌کنند؛ این یک بار سنگینی بر دوش آنها و کمک بزرگی برای شکست کرونا و بسیار مهم است.
38	دیروز بعضی از استانداران که با آنها تماس داشتم می‌گفتند یک نگرانی دارند؛ مصرف آب بالا رفته و ممکن است در هفته‌های آینده دچار مشکل شویم؛ دیروز از وزیر نیرو رسماً سوال کردم و ایشان هم تا غروب پاسخ کتبی دادند؛ خوشبختانه مردم هیچگونه نگرانی‌ برای آب و برق در این ایام نباید داشته باشند؛ هیچ نگرانی‌ برای انرژی و سوخت از جمله گاز، گازوئیل، بنزین و سایر نیازمندی‌ها نباید داشته باشند.
39	همه اینها در تلاش هستند و این کار دارد انجام می‌گیرد.
40	وزیر امور خارجه مسئول تمام وظایفی که مربوط به مسایل روابط خارجی و تماس با کشورها می‌شود، است و این بار بر دوش ایشان است؛ حالا چه برای کمک هایی که می‌خواهند در این زمینه انجام دهند و همکاری‌هایی که در زمینه کرونا لازم است و سایر امور و روابط کشور که مورد نیاز است.
41	این بار سنگین را آنها انجام می‌دهند.
42	یعنی وزارت خارجه با همه توان در این زمینه فعال است.
43	بخش آموزشی، گر چه در این ایام تعطیل است و در آینده نزدیک اعلام خواهند کرد که از چه زمانی کلاس‌هایشان شروع به کار خواهد کرد، ولی در همین ایامی که تعطیل است همه توان خودشان را بکار بردند تا مردم بتوانند استفاده کرده و از طریق فضای مجازی و صدا و سیما این کار را انجام دهند.
44	وزارت کشور مسئولیت بسیار سنگینی بر دوش دارد؛ طبق مصوبه اخیر شورای عالی امنیت ملی که مربوط می‌شود به تاریخ هفدهم اسفند ماه که این جلسه تشکیل شد و مصوبات بسیار مهمی را داشتیم و مقام معظم رهبری همه این مصوبات را تأیید کردند و یک پشتوانه بسیار قوی و خوبی برای همه ما است؛ در این مصوبه آمده که ستاد ملی مبارزه با کرونا هر چه تصویب می‌کند، همانند مصوبات شورای عالی امنیت ملی است و برای تمام ارکان کشور، تمام دستگاه‌ها و نهادها، اعم از نیروهای مسلح، غیرنیروهای مسلح، نهادهای عمومی، حتی در برخی موارد ضروری برای بخش خصوصی لازم‌الاجراست و این قدرت بزرگی به ستاد داده شده است.
45	اخیراً بعضی از دوستان نامه نوشتند، بعضی از نمایندگان محترم مجلس و دیگران که من ستاد را به عهده داشته باشم؛ دوستان بدانند حداقل هفته‌ای یک جلسه ستاد با ریاست و مدیریت خود من تشکیل می‌شود؛ در هفته‌ای که الان رو به پایان است، از شنبه جلسه گذاشته بودیم و هفته آینده هم جلسه داریم؛ در ایام تعطیلات عید هم باز جلسه خواهیم داشت؛ خود من جلسات را هفته‌ای یکبار می‌گذارم؛ اگر مشکلی داشتم معاون اول می‌گذارد و خود ستاد ملی به ریاست خود آقای دکتر نمکی به طور منظم در هفته هر چند بار لازم باشد جلساتش گذاشته می‌شود.
46	وزیر راه مسئولیت سنگینی بر دوش دارد؛ برای تردد جاده‌ای مخصوصاً تردد بین ایران و کشورهای همسایه، تردد در پروازها، قطار و همه اینها که باز هم به ایشان تأکید می‌کنم که اپلیکیشن‌هایی که در این زمینه بوده، فعال نیست، یکبار هم تلفنی به ایشان گفتم، یعنی قطار ما خالی است ولی در فضای مجازی راه نمی‌دهد، نمی‌دانم اشکال در کجاست؛ این اشکال را رفع کنند چون تا دیروز هم این اشکال بوده؛ قطار جا دارد، ولی شما در برنامه می‌روید می‌بینید به شما راه نمی‌دهد؛ هواپیما جا دارد ولی در برنامه می‌روید در فضای مجازی راه نمی‌دهد؛ ببینید اشکال در کجاست، اشکال را رفع کنید تا مردم ترددهایی که می‌خواهند، انجام دهند؛ البته آنهایی که ضروری و لازم است.
47	خواهش ما این است ترددهایی که لازم نیست، انجام نگیرد.
48	نکته دیگری می‌خواهم خدمت مردم عزیز و بزرگوار عرض کنم و آن اینکه مطلع هستیم برخی از اقشار جامعه در فشار اقتصادی قرار گرفتند؛ مشاغلی بوده که بیشتر مشاغل شب عیدی است؛ خیلی از فروشنده‌ها، بخش پوشاک، بخش‌های دیگر، نیازمندی‌های منزل؛ معمولاً مردم در شب عید در حد امکان‌شان نو نوار می‌کردند و امسال مشکلاتی است و البته بعد جبران می‌شود؛ یعنی همینی که اول سال نخریده، ان‌شاء الله وقتی این کرونا رخت بربست و این میهمان ناخوانده بسیار بد خداحافظی کرد و رفت، آن وقت مردم می‌روند، ولی در این مدت اینها دچار مشکل هستند؛ اقدامات بسیار خوبی در این زمینه انجام گرفته است؛ بانک مرکزی، وزارت اقتصاد و دارایی، سازمان برنامه و بودجه ، معاونت اقتصادی که مسئولیت این جلسات را بر عهده دارد همه تلاش کردند؛ مصوبات را دیدم و این مصوبات را روز یکشنبه آینده با حضور مسئولین اتاق‌ها و اصناف مرور می‌کنیم و هر امکانی در اختیار دولت باشد در این زمینه تلاش خواهد کرد.
49	بحث اقساط، مالیات و دیگر است؛ برخی حل شده و برخی دیگر باید حل شود و این را دنبال خواهیم کرد و ان‌شاء الله ادامه می‌دهیم.
50	نکته دیگری که باید در این زمینه تأکید کنم اینکه این روزها به شایعات در این زمینه نباید توجه کنیم؛ این شایعات گاهی وقت‌ها در فضای مجازی است و به رسانه‌های داخلی و روزنامه هم سرایت می‌کند و گاهی وقت‌ها به صدا و سیما؛ نمی‌دانم چگونه شده و یک دیوار حفاظتی و ماسک و چیزی باید بگذارند، به آنها اصابت می‌کند و یک گوینده خبری مثلاً دلش تنگ می‌شود برای رئیس جمهور و می‌گوید من دو روز است رئیس جمهور را ندیدم؛ این خوب است و من تشکر می‌کنم از اینکه لطف و محبت دارند؛ اما همه سر کار خودشان هستند و بدون استثناء در حال تلاشند.
51	نگذاریم شایعات روح مقاومت مردم را دچار مشکل کند؛ این کار را نکنیم؛ یکبار دیگر گفتم، از کرونا خطرناک‌تر، ترس و وحشت و اضطراب است.
