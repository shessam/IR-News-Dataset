sobhane2###nan###http://sobhanehonline.com/fa/news/203419/ردپای-۲-مرد-ناشناس-در-مرگ-مرموزِ-زن-تنها###گوناگون###2019-11-04 22:17:00###۲۰۳۴۱۹###['ناشناس', 'زن', 'مرگ']
1
1	۱۱ سال از مرگ زن تنها در خانه‌اش گذشته است و پلیس در ماموریتی جدید باید پرده از این جنایت مرموز بردارد.
2	عصر بیست و ششم آبان ۸۷ مرد جوانی با ماموران کلانتری تهرانپارس تماس گرفت و از ناپدید شدن خواهر ناتنی اش به نام الهام خبر داد‎.
3	وی به مأموران گفت: خواهر ناتنی ام مدتی پیش از همسرش جدا شد و به تنهایی در خانه‌اش زندگی می‌کرد.
4	من گاهی به او سر می‌زدم.
5	چند روز قبل با او تماس گرفتم، اما پاسخم را نداد.
6	من که نگران او شده بودم امروز مقابل در خانه اش رفتم و زنگ زدم، اما کسی در را باز نکرد.
7	همسایه‌ها می‌گویند دو مرد جوان به خانه خواهر ناتنی ام رفت و آمد داشته اند.
8	من نگران الهام هستم و می‌ترسم بلایی سرش آمده باشد.
9	به دنبال اظهارات مرد جوان، پلیس مقابل خانه زن تنها رفت و پس از شکستن قفل در با جسد متعفن این زن ۳۳ ساله روبه‌رو شد.
10	شواهد نشان می‌داد مدت زیادی از مرگ مرموز این زن گذشته است.
11	جسد به پزشکی قانونی منتقل شد، اما کارشناسان پزشکی قانونی به دلیل متلاشی شدن جسد نتوانستند علت تامه مرگ را روشن کنند.
12	پلیس در گام بعدی از تحقیقات به پرس و جو از همسایه‌ها پرداخت و آن‌ها گفتند دو مرد را دیده بودند که با الهام رفت و آمد داشته اند.
13	با افشای این ماجرا پلیس به ردیابی دو مرد جوان پرداخت، اما هیچ ردی از آن‌ها به دست نیامد.
14	به این ترتیب با گذشت ۱۱ سال از مرگ مرموز الهام در حالی که گره کور این پرونده باز نشده بود، خانواده وی دیروز در شعبه ۱۱ دادگاه کیفری یک استان تهران حاضر شدند و درخواست کردند تا دیه وی از صندوق بیت المال به آن‌ها پرداخت شود.
15	برادر الهام به مأموران گفت::۱۱ سال از کشته شدن خواهرم گذشته و هیچ ردی از عامل جنایت به دست نیامده است.
16	خواهرم بیماری نداشت که فوت کند.
17	همه شواهد نشان می‌دهد او به قتل رسیده است.
18	به همین خاطر می‌خواهم تا دیه از بیت المال به ما پرداخت شود.
19	در پایان جلسه، قضات وارد شور شدند و، چون پزشکی قانونی علت تامه مرگ را روشن نکرده بود پرونده را به دادسرا برگرداندند تا تحقیقات درباره آن از سر گرفته شود.
