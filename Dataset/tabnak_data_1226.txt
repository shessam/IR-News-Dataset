tabnak_data###واکنش ایران به پیشنهاد ترامپ/تکذیب شهادت نیروهای ایرانی در البوکمال سوریه/ تمدید وضعیت اضطرار ملی درباره ایران از سوی ترامپ/ تسلط آمریکا بر چاه های نفت در شمال سوریه###https://www.tabnak.ir/fa/news/965464/واکنش-ایران-به-پیشنهاد-ترامپتکذیب-شهادت-نیروهای-ایرانی-در-البوکمال-سوریه-تمدید-وضعیت-اضطرار-ملی-درباره-ایران-از-سوی-ترامپ-تسلط-آمریکا-بر-چاه-های-نفت-در-شمال-سوریه###['صفحه نخست', 'بین\u200cالملل']###2020-03-13 08:00:00###۹۶۵۴۶۴###['تحولات خاورمیانه', 'تحولات سوریه', 'تحولات عراق', 'تحولات یمن', 'ایران و آمریکا', 'برجام', 'اروپا', 'اسرائیل', 'ترکیه', 'عربستان']
1@@@2
1	تکذیب شهادت نیروهای ایرانی در البوکمال سوریه، تمدید وضعیت اضطرار ملی درباره ایران از سوی ترامپ، تسلط آمریکا بر چاه های نفت در شمال سوریه و واکنش روسیه به حملات هوایی اسرائیل در سوریه از جمله مهم ترین خبرها و رویدادهای مرتبط با خاورمیانه در 24 ساعت گذشته بوده اند.
2	در این میان، باید به واکنش ایران به پیشنهاد ترامپ نیز اشاره کرد.
3	به گزارش تابناک، سید عباس موسوی سخنگوی وزارت خارجه ایران در واکنش به اظهارات دونالد ترامپ رئیس جمهور آمریکا مبنی بر آمادگی کمک به ایران به منظور مقابله با ویروس کرونا در صفحه توئیترش نوشت:«بهترین، کارآمدترین و شجاع ترین ⁧‫کادر درمانی‬⁩ جهان را داریم و نیازی به پزشک آمریکایی نداریم.
4	به جای دلسوزی ریاکارانه و فخرفروشی مشمئز کننده ⁧‫تروریسم اقتصادی‬⁩ و ⁧‫تروریسم درمانی را متوقف کنید تا دارو و تجهیزات پزشکی به کادر درمانی و مردم ⁧‫ایران‬⁩ برسد.
5	ضمنا، مردم آمریکا را هم دریابید!»دونالد ترامپ پنجشنبه ۲۲ اسفند در حاشیه دیدار با نخست وزیر ایرلند در کاخ سفید با بیان اینکه ایران در شرایط بحرانی قرار دارد، گفت ما بهترین پزشکان جهان را داریم و به ایران پیشنهاد کمک داده ایم.
6	مرکز استشاری ایران در سوریه شایعات مربوط به حمله به مواضع نیروهای متحد ارتش سوریه در شهر «البوکمال»، (شرق سوریه) و شهادت شماری از این نیروها را تکذیب کرد.
7	خبرگزاری یونیوز به نقل از این مرکز شامگاه پنجشنبه (۲۲ اسفند) گزارش داد که اخبار منتشر شده در خصوص شهادت ۲۶ نفر در حمله هوایی به مواضع نظامی در شهر مذکور صحت ندارد.
8	«دونالد ترامپ»، رئیس‌جمهور آمریکا روز پنجشنبه با صدور یک بیانیه اعلام کرد که وضعیت اضطرار ملی در قبال ایران را برای یک سال آینده (بعد از ۱۵ مارس سال ۲۰۲۰) تمدید می‌کند.
9	در این بیانیه آمده است: «رئیس‌جمهور [وقت] آمریکا روز ۱۵ مارس ۱۹۹۵ به موجب فرمان اجرایی شماره ۱۲۹۷۵ و به منظور رفع تهدیدهای غیرمعمول و فوق‌العاده‌ای که نشأت گرفته از اقدامات و سیاست‌های حکومت ایران علیه منافع ملی، سیاست خارجی و اقتصاد ایالات متحده است، در رابطه با این کشور وضعیت اضطرار ملی اعلام کرد».
10	رئیس‌جمهور آمریکا در بخش دیگری از این بیانیه ضمن یادآوری پایان مشارکت آمریکا در برجام، ایران را به گسترش فعالیت موشکی، فعالیت‌های مخرب در منطقه و حمایت از «گروه‌های تروریستی» متهم کرد.
11	گفتنی است که رئیس‌جمهور وقت آمریکا در تاریخ ۱۵ مارس ۱۹۹۵ «برای مقابله با تهدید غیرمعمول و فوق‌العاده‌ای که اقدامات و سیاست‌های دولت ایران» متوجه آمریکا می‌کند، وضعیت اضطراری را برای نخستین بار اعلام کرد.
12	ریاض حداد سفیر سوریه در روسیه اظهار داشت:آمریکا همه چاههای نفتی در شمال شرق سوریه را تحت کنترل و تسلط خود درآورده و به سرقت نفت آنها مبادرت می کند.
13	وی گفت:آزادسازی این مناطق نفتی از اشغالگری آمریکا به احیای اقتصاد سوریه و بهبود وضعیت کشور کمک می‌کند.
14	رسانه های خارجی دیروز اعلام کردند: در راستای اجرای سیاست‌های ایالات متحده آمریکا مبنی بر سرقت نفت سوریه، شبه‌نظامیان کُرد موسوم به «نیروهای دموکراتیک سوریه» که وابسته به واشنگتن هستند غارتنفتی این کشور را مجددا آغاز کرده‌اند.
15	«میلز کاگینز» سخنگوی رسمی ائتلاف آمریکا هم امروز ادعا کرد که نیروهای این ائتلاف برای محافظت از تاسیسات نفتی سوریه و مبارزه با داعش در این کشور و عراق حضور دارند.
16	«ماریا زاخاروا» سخنگوی وزارت خارجه روسیه روز پنجشنبه در جمع خبرنگاران به انتقاد از حملات هوایی رژیم صهیونیستی به مواضعی در خاک سوریه پرداخت.
17	به نوشته خبرگزاری «اسپوتنیک»، او با بیان اینکه حملات هوایی این رژیم «خودسرانه» است، تأکید کرد: «ادامه حملات یکجانبه اسرائیل علیه اراضی سوریه، نقض حاکمیت کشورهای همسایه عربی و موجب نگرانی است و در افزایش بحران در منطقه تأثیر دارد.
18	»به گفته زاخاروا، جنگنده‌های رژیم صهیونیستی در پنجم مارس (۱۵ اسفند) از آسمان لبنان اقدام به حمله هوایی به سوریه کردند که در این حمله یک سرباز سوری کشته و ۱۰ تن دیگر زخمی شدند.
19	رسانه‌های لبنانی نیز امروز از نقض مجدد حریم هوایی این کشور توسط جنگنده‌های رژیم صهیونیستی و پرواز آنها بر فراز همه مناطق لبنان خبر دادند.
20	سخنگوی وزارت خارجه روسیه در بخش دیگری از سخنان خود به موضوع ادلب و توافق با ترکیه در این خصوص پرداخت و گفت که به لطف توافقات میان روسیه و ترکیه تنش در ادلب فروکش کرده و هم اکنون این توافق به طور کلی از سوی طرفین درگیری محترم شمرده می‌شود.
21	این مقام روسی گفت که مشورت‌ها میان وزارت دفاع ترکیه و روسیه برای تضمین اجرای کامل توافقات در جریان است و سپس ابراز امیدواری کرد که این رایزنی‌ها موجب ثبات ادامه‌دار در ادلب و بهبود وضعیت انسانی در این منطقه شود.
