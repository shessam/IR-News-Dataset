roozno_data###وزارت بهداشت: روند ابتلا به کرونا در اغلب استان‌ها صعودی خواهد بود/ افزایش شمار بهبودیافتگان کرونا###http://roozno.com//fa/news/415814/وزارت-بهداشت-روند-ابتلا-به-کرونا-در-اغلب-استان‌ها-صعودی-خواهد-بود-افزایش-شمار-بهبودیافتگان-کرونا###[]###2020-02-27 20:57:00###۴۱۵۸۱۴###['وزارت بهداشت']
1@@@2
1	رییس مرکز روابط عمومی و اطلاع رسانی وزارت بهداشت با اشاره به افزایش بهبودیافتگان موارد قطعی و مشکوک کرونا در کشور، در عین حال گفت: به نظر می‌رسد روند ابتلا به بیماری در اغلب استان‌ها صعودی خواهد بود و در روزهای آینده این روند حفظ خواهد شد.
2	بنابراین تاکید می‌کنیم که رعایت نکات بهداشت فردی و عمومی موثرترین راه قطع زنجیره انتقال است.
3	دکتر کیانوش جهانپور ضمن اشاره به آخرین آمار ابتلا به کووید ۱۹ در کشور گفت:‌ شرط اول در کنترل این بیماری کاهش تردد و مراودات و لغو سفرهای غیرضرور شهری و بین شهری و لغو اجتماعات است.
4	وی با اشاره به بهبودیافتگان موارد قطعی و همچنین موارد مشکوک کرونا در کشور، گفت: خوشبختانه در قم، تهران، گیلان و برخی استان‌های دیگر موارد بهبودی زیادی داشتیم.
5	در قم علاوه بر ۳۰ نفری که روز گذشته اعلام کردیم، ۲۲ نفر دیگر به دلیل بهبودی (شامل مبتلای قطعی به کرونا و مشکوک به کرونا) ترخیص شدند.
6	در گیلان نیز ۴۰۰ نفر در روزهای گذشته مرخصی از موارد مشکوک و مبتلا داشتیم.
7	جهانپور به گسترش شبکه آزمایشگاهی تشخیص کرونا در کشور اشاره کرد و گفت: با توجه به بیماریابی فعال و گسترش شبکه آزمایشگاهی که تا فردا به ۱۵ آزمایشگاه افزایش می‌یابد و بر اساس زیرساخت‌ها ظرف هفته‌های آینده نیز به ۴۰ آزمایشگاه خواهد رسید، عملا زمان انتظار بیمار کاهش یافته است و لیست انتظار برای آزمایش نخواهیم داشت.
8	وی در عین حال گفت: به نظر می‌رسد روند ابتلا به بیماری در اغلب استان‌ها صعودی خواهد بود و در روزهای آینده این روند حفظ خواهد شد.
9	بنابراین تاکید می‌کنیم که رعایت نکات بهداشت فردی و عمومی موثرترین راه قطع زنجیره انتقال است.
10	وی با تاکید بر لزوم شستن دست‌ها با آب و صابون مایع، افزود: این روش ارزان‌ترین و موثرترین روش پیشگیری از بیماری است.
11	همچنان توصیه می‌کنیم که از بوسیدن و دست دادن خودداری شود.
12	رییس مرکز روابط عمومی و اطلاع‌رسانی وزارت بهداشت با تاکید چند باره بر پرهیز از ترددهای غیرضرور، ادامه داد: گزارش‌ها از نواحل ساحلی شمال و جنوب کشور حاکی از آن است که مردم توصیه‌ها در این زمینه را جدی نگرفته‌اند.
13	معضلات این موضوع در روزهای آینده هم برای خود مسافرین و خانواده‌هایشان و هم هموطنان در استان‌های مقصد، دردسرساز خواهد بود.
14	این موضوع را به یاد داشته باشید که امن‌ترین جا برای مقابله و پیشگیری از ابتلا به کرونا، خانه‌ها و شهرهای خودمان است.
15	قطعا مسافرت‌های بین شهری به شیوع بیماری کمک خواهد کرد.
16	وی در این راستا ادامه داد: آماری که امروز در گیلان و مازندران رو به افزایش است، بخشی به دلیل این موضوع است که مردم محدود کردن سفرها را جدی نگرفته‌اند.
17	لازم است افراد در صورتی که کار ضروری ندارند، حتی در داخل شهرها ترددها را محدود کنند و موقتا به خاطر حفظ سلامت خود واطرافیان‌شان ترددهای غیرضرور در سطح شهر و مسافرت‌های بین شهری را متوقف کنند.
18	وی با بیان اینکه در برخی استان‌ها غربالگری مسافران در مبادی ورودی استان، شروع شده‌ است، افزود: بنابراین اگر مورد مشکوکی مشاهده شود، ممکن است فرد تا 14 روز تحت قرنطینه صورت گیرد؛ چراکه موضوع اولویتی است به نام سلامت عمومی هموطنان.
19	بنابراین از هموطنان استدعا داریم در این مسیر حداکثر مشارکت را داشته باشند.
20	جهانپور با اشاره به مصوبات قرارگاه کرونا که امروز و در صورت تایید رییس جمهوری ابلاغ خواهد شد، گفت: بر اساس این مصوبات، کلیه دانشگاه‌ها و موسسات آموزش عالی تا پایان هفته آینده تعطیل خواهند بود.
21	این تعطیلی شامل کلاس‌های آموزشی خواهد شد و کادر اداری و اعضای هیات علمی دانشگاه‌ها شامل این تعطیلی نیستند.
22	وی افزود: این تعطیلی در مورد گروه دانشجویان علوم پزشکی، مشمول کلاس‌های آموزشی خواهد شد و کارورزی‌های پزشکی، دستیاران و دانشجویان ترم هفت و هشت پرستاری شامل تعطیلی نخواهند بود.
23	جهانپور درباره تعطیلی مدارس ابتدایی و متوسطه نیز گفت: در صورت تایید رییس جمهوری روز جمعه اعلام می‌شود که مدارس ابتدایی و متوسطه استان‌هایی که درگیر بیماری هستند، بر اساس ارزیابی ریسک کمیته فنی تا سه روز تعطیل شوند.
24	کمیته فنی بعد از این سه روز، ارزیابی ریسک مجدد خواهد داشت و تداوم تعطیلی‌ها تابع تصمیم ستاد ملی مقابله با کرونا خواهد بود.
25	وی همچنین در مورد سایر مصوبات این ستاد گفت: مسابقات ورزشی قطعا در سراسر کشور بدون حضور تماشاگر خواهد بود و یا حتی به صلاحدید دستگاه‌های مربوطه تا اطلاع ثانوی به تعویق خواهد افتاد.
26	همچنین کلیه کنسرت‌ها، همایش‌ها، نمایشگاه‌ها، تجمعات مذهبی و جشن و عروسی تعطیل خواهند بود و این تعطیلی حداقل به مدت یک هفته ادامه خواهد داشت.
27	به گفته جهانپور، طبق مصوبه ستاد مذکور و در صورت تایید رییس جمهور، زیارت عتبات و بقاع شریفه طبق مصوبه ستاد محدود خواهد شد.
28	نمازهای جمعه در استان‌ های مختلف بر اساس ارزیابی خطر بیماری، موقتا و حداقل برای این هفته برگزار نخواهد شد.
29	اردوهای دانشجویی و دانش آموزی و سیاحتی و زیارتی نیز باید لغو شوند.
30	وی به مراسم اعتکاف اشاره کرد و گفت: با مصوبه ستاد ملی و در صورت ابلاغ رییس جمهور، افراد امسال موقتا از شرکت در این مراسم پرهیز کنند، قطعا ثواب مشارکت در حفظ سلامت عمومی کمتر از این مراسم‌های دل انگیز و روح انگیز مذهبی نخواهد بود.
