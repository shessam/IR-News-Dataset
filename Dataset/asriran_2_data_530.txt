asriran_2_data###بهزیستی: کاهش سن روسپی‌گری به زیر ۱۵ سال کذب است###https://www.asriran.com/fa/news/706122/بهزیستی-کاهش-سن-روسپی‌گری-به-زیر-۱۵-سال-کذب-است###['اجتماعی ']###2019-12-30 10:14:00###۷۰۶۱۲۲###['بهزیستی', 'خانه امن', 'روسپیگری']
3
1	معاون امور اجتماعی سازمان بهزیستی حضور زنان آسیب‌دیده یا در معرض آسیب در خانه‌های امن به همراه فرزندان را بلامانع اعلام کرد.
2	حبیب‌الله مسعودی فرید معاون امور اجتماعی سازمان بهزیستی در گفت‌وگو با ایلنا درباره خانه‌های امن گفت: این خانه‌‌ها برای زنان در معرض خشونت در نظر گرفته شده است و افرادی که در خانه در معرض خشونت قرار دارند، می‌توانند با ۱۲۳ تلفن اورژانس اجتماعی تماس بگیرند.
3	وی ادامه داد: این خانه‌ها هیچ علامت و نشانه‌ای ندارند و حتما افراد در معرض آسیب چنانچه بخواهند از این مکان‌ها استفاده کنند، بعد از تماس با ۱۲۳ همکاران من آنها را راهنمایی می‌کنند.
4	معاون امور اجتماعی سازمان بهزیستی خاطرنشان کرد: چنانچه این افراد نتوانند خودشان به این خانه‌های امن بروند، خودروهای سیار اورژانس اجتماعی افراد در معرض آسیب و آسیب‌دیده را به خانه‌های امن منتقل می‌کند.
5	فرید با بیان اینکه افراد در معرض آسیب و آسیب‌دیده تا ۶ ماه می‌توانند در خانه‌‌های امن حضور داشته باشند، تصریح کرد: زنان آسیب‌دیده و در معرض آسیب می‌توانند چنانچه کودک دختری داشته باشند به همراه خود به این خانه‌های امن بیاورند و اگر فرزند پسر بیش از ۸ سال داشته باشند، این کودکان به مراکز کودکان خیابانی یا شبه‌خانواده منتقل خواهند شد، اما شرایطی فراهم می‌شود که مادر و کودک بتوانند با هم ملاقات داشته باشند.
6	وی در پاسخ به این سوال که آیا می‌توان خانه‌های پیش‌ساخته‌ای را آماده و در اختیار افراد آسیب دیده و یا در معرض آسیبی قرار داد که فرزند پسر بیش از ۸ سال دارند؟ گفت: چنین خانه‌هایی در کشورهای دیگر نیز کمتر دیده‌ام، اما شاید بتوانیم در آینده چنین طرح‌هایی را پیگیری کنیم، اما ما سیاست‌ ماندگاری برای چنین افرادی نداریم و این مکان‌ها صرفا موقت بوده تا بتوانیم کمک کنیم این افراد به استقلال اقتصادی رسیده و بتوانند جایی را برای خود در نظر بگیرند.
7	معاون امور اجتماعی سازمان بهزیستی در بخش دیگری از صحبت‌هایش در واکنش به اظهارات یک مددکار اجتماعی مبنی براینکه بهزیستی اعلام کرده‌است؛ سن روسپی‌گری به زیر ۱۵ سال رسیده است، گفت: چنین چیزی صحت ندارد و ما این خبر را تکذیب می‌کنیم.
8	وی ادامه داد: ما چنین آمارهایی نداریم و نمی‌دانیم این مددکار اجتماعی به چه آمارهایی استناد کرده‌است.
