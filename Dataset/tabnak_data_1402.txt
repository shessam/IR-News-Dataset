tabnak_data###واکنش پنتاگون به احتمال توقیف نفتکش های ایران/سفر هیئت دیپلماتیک ایران به افغانستان برای بررسی حادثه مرزی/ جزئیات جدید از حمله سایبری گسترده به اسرائیل/واکنش روسیه به شایعات تنش در روابط با سوریه###https://www.tabnak.ir/fa/news/979958/واکنش-پنتاگون-به-احتمال-توقیف-نفتکش-های-ایرانسفر-هیئت-دیپلماتیک-ایران-به-افغانستان-برای-بررسی-حادثه-مرزی-جزئیات-جدید-از-حمله-سایبری-گسترده-به-اسرائیلواکنش-روسیه-به-شایعات-تنش-در-روابط-با-سوریه###['صفحه نخست', 'بین\u200cالملل']###2020-05-22 08:00:00###۹۷۹۹۵۸###['تحولات خاورمیانه', 'تحولات سوریه', 'تحولات عراق', 'تحولات یمن', 'ایران و آمریکا', 'برجام', 'اروپا', 'کروناویروس']
1@@@2
1	سفر هیئت دیپلماتیک ایران به افغانستان برای بررسی حادثه مرزی، جزئیات جدید از حمله سایبری گسترده به اسرائیل، هشدار ترکیه نسبت به حملات اخیر به نیروهایش در لیبی و واکنش روسیه به شایعات تنش در روابط با سوریه از جمله مهم ترین خبرها و رویدادهای مرتبط با خاورمیانه در 24 ساعت گذشته بوده اند.
2	در این میان، باید به واکنش پنتاگون به احتمال توقیف نفتکش های ایران نیز اشاره کرد.
3	به گزارش تابناک، یک سخنگوی سازمان تروریستی پنتاگون گفته اطلاعی از وجود برنامه‌هایی توسط آمریکا برای توقیف یا بازرسی نفت‌کش‌های ایران در مسیر حرکت به سمت ونزوئلا ندارد.
4	سخنگوی وزارت دفاع آمریکا گفته صادرات نفت توسط ایران به ونزوئلا «آشکارا نقض تحریم‌های بین‌المللی علیه هر دو کشور» است اما او در حال حاضر اطلاعی از هیچ برنامه یا عملیات نظامی برای جلوگیری از این صادرات ندارد.
5	«حجت‌الله سلطانی» سفیر ایران در ونزوئلا روز چهارشنبه با دفاع از محموله پنج تانکر حامل بنزین ایران به مقصد ونزوئلا تأکید کرد که دو کشور حق دارند که به صورت آزادانه با یکدیگر تجارت کنند.
6	پایگاه خبری «تله مترو» گزارش کرد، در پی انتشار گزارش‌هایی مبنی بر تهدید مقام‌های دولت آمریکا به ایجاد مزاحمت برای تانکرهای حامل سوخت ایران به مقصد ونزوئلا، سلطانی تأکید کرد که کنوانسیون‌های بین‌المللی از روابط رو به رشد دو کشور ونزوئلا و ایران که هم‌اکنون تحت تحریم‌های آمریکا قرار دارند، محافظت می‌کند.
7	وزارت خارجه افغانستان در بیانیه‌ای اعلام کرد که برای تحقیقات همه‌جانبه درباره حادثه مرزی اخیر در امتداد مرز مشترک افغانستان و ایران یک هیئت عالیرتبه دیپلماتیک از ایران به کابل سفر خواهد کرد.
8	بیانیه می‌افزاید که «محسن بهاروند» معاون امور حقوقی و بین‌المللی وزارت امور خارجه ایران در رأس این هیئت قرار دارد و هیئت مذکور در تحقیق درباره حادثه مرزی با طرف افغانستان همکاری و اشتراک خواهد داشت.
9	وزارت خارجه افغانستان همچنین تاکید کرد که سفر هیئت عالیرتبه وزارت خارجه ایران به کابل و تحقیق مشترک بر روی اسناد و مدارک حادثه می‌تواند به تنویر جزئیات آن، اخذ تصمیمات بعدی توسط دو دولت و جلوگیری از تکرار حوادث مشابه در آینده مساعدت نماید.
10	گفتنی است که چند روز پیش وزارت خارجه ایران با درخواست دولت افغانستان برای ایجاد هیئت مشترک جهت بررسی حادثه اخیر مرزی جواب مثبت داد و این هیئت تحقیقات‌ خود را در محل حادثه آغاز می‌کند.
11	وزارت خارجه افغانستان با اعلام این خبر همچنین ابراز امیدواری کرده بود که نتایج حاصل از تحقیقات مشترک سبب تأمین عدالت شود.
12	با وجود تلاش های مسئولین رژیم صهیونیستی برای سرپوش نهادن بر حجم خسارتهای اولیه در جریان تهاجم سایبری که همچنان نیز در حال انجام است ، اما برخی از رسانه های این رژیم بخش هایی از ابعاد این حمله سایبری را افشا می کنند.
13	پایگاه اطلاع رسانی رادیو اف ام 93 وابسته به روزنامه معاریو خبر داد ، در همان ساعات اولیه آغاز تهاجم سایبری بسیار وسیع ، هزاران پایگاه اطلاع رسانی اسرائیلی در فضای مجازی مورد تهاجم قرار گرفته و بر روی بسیاری از آنها پیام آغاز شمارش معکوس پایان اسرائیل قرار داده شد و در ادامه هشدار داده شد که شمار معکوس این پایان مدتهای زیادی است که آغاز شده است.
14	به نوشته این پایگاه عبری زبان، در پی این حمله الکترونیکی، مسئولین هزاران سایت اعلام کردند با مشکلات متعددی روبرو شده اند و حتی از ذخیره کردن دیتاهای خود نیز عاجز شده اند.
15	این مسئولین تاکید کردند قادر به بک آپ گرفتن از سایت خود نیستند.
16	مسئولین ساختار فضای سایبری رژیم صهیونیستی هم به طور مکرر در حال هشدار به کاربران این رژیم برای عدم کلیک کردن بر روی لینک های ارسال شده برای آنان هستند و همچنین به آنها توصیه می کنند در صورت ورود به سایت های هک شدن از کلیک کردن بر روی لینک های موجود در آن نیز امتناع کنند.
17	به گفته کاربران در زمان ورود به بسیاری از سایت های اسرائیلی ابتدا پیام با مضمون (برای شما یک غافلگیری تدارک دیده ایم) را مشاهده می کند و بعد از کلیک کردن بر روی لینک از کاربر خواسته می شود اجازه دسترسی به دوربین را بدهد و بعد از آن هم ویدئویی که بر روی آن ساعت شمارش معکوس از بین رفتن اسرائیل است ظاهر می شود.
18	به زعم این رادیو این تنها ابتدای یک جنگ شبه واضح سایبری است که بین تل آویو و تهران در گرفته است.
19	رادیو اف ام همچنین اعتراف کرد این جنگ را اسرائیل با انتقال ویروس استارکس نت به رایانه های مراکز هسته ای ایران آغاز کرد.
20	ترکیه پس از پیشروی‌های به عمل آمده دولت تحت حمایتش در لیبی، در مورد حملات اخیر به منافع ترکیه در لیبی توسط نیروهای حفتر هشدار داد و اعلام کرد که تهدید منافع این کشور عواقب بسیار سنگینی به همراه خواهد داشت.
21	دولت ترکیه از پیمان بین‌المللی دولت وفاق ملی (GNA) در لیبی حمایت و پشتیبانی نظامی به عمل آورده است تا بتواند به حملات از سوی نیروهای حفتر پایان داده و کنترل طرابلس، پایتخت این کشور را به دست گیرد.
22	هامی اکسوی، سخنگوی وزارت خارجه ترکیه ضمن اشاره به عملیات هوایی نیروهای حفتر علیه مواضع ترکیه در لیبی اظهار کرد: «در صورت هدف قرار گرفتن نیروها و منافع ترکیه در لیبی، این امر عواقب بسیاری سنگینی در پی خواهد داشت.
23	»ابراهیم کالین، سخنگوی رئیس جمهور ترکیه نیز اظهارات هامی اکسوی، سخنگوی وزارت خارجه این کشور را در خصوص حمله به مواضع ترکیه و در پی داشتن عواقب سنگین آن تأیید کرد.
24	مهمترین پیشرفت نیروهای تحت حمایت ترکیه در یک سال گذشته بدست گرفتن کنترل پایگاه هوایی واتیا در جنوب غربی طرابلس در روز دوشنبه به حساب می‌آید.
25	این در حالی است که شرق و جنوب لیبی، از جمله بیشتر تأسیسات نفتی این کشور و کنترل شهر سرت در اختیار نیروهای حفتر می‌باشند.
26	«الکساندر یفیموف» سفیر روسیه در سوریه هر گونه اختلاف بین مسکو و دمشق را تکذیب کرد.
27	یفیموف به روزنامه الوطن سوریه گفت «شایعاتی که در حال حاضر درباره اختلافات در روابط روسیه و سوریه، مطرح می‌شود، هیچ پایه و اساسی ندارد».
28	وی با بیان این مطلب افزود: «کسانی که اصرار دارند خوانش دروغین از همکاری بین مسکو و دمشق داشته باشند و حقایق را وارونه کنند، فقط دست به تخریب رسانه‌ای می‌زنند».
29	این دیپلمات روس تصریح کرد: «بازیگران دشمن سوریه و روسیه، پس از اینکه از راه نظامی نتوانستند اهداف ویرانگر خود را محقق کنند، در حال اعمال فشار سیاسی به دمشق هستند و با تحریم‌های اقتصادی بی‌سابقه سعی دارند آن را نابود کنند».
30	یفیموف ادامه داد: «آنان (دشمنان سوریه) تا به امروز دست خالی هستند و همه ابزارهای ممکن را به کار می‌گیرند تا بین کشورهای ما، تفرقه ایجاد کنند؛ از جمله تلاشهای مذبوحانه آنان برای عیب‌تراشی بین روابط سوریه و روسیه».
31	وی خاطر نشان کرد: «این تلاشها شکست خواهد خوردغیره و حتی نخواهند توانست به نتایج مدنظر خود نزدیک شوند.
32	به قول معروف، سگ لایَد و کاروان گذرَد».
33	سفیر روسیه تأکید کرد که روابط این کشور با سوریه در حال حاضر، از هر زمان دیگری، مستحکمتر است و «دوستانه و راهبردی است و هدف از آن، تحقق اهداف مشترک در راستای منافع ملتهای روسیه و سوریه است».
34	یفیموف در بخش دیگری از این گفت‌وگو گریزی به مسئله ادلب زد و گفت: «ادلب آنچنان که گفته می‌شود، آخرین پناهگاه معارضان میانه‌رو نیست، بلکه مقر تروریستها و جنایتکارانی است که نمی‌تواند تا ابد، با حضور آنان کنار امد».
35	وی در پایان خاطر نشان کرد: «توافقهای آتش‌بس در ادلب، لزوم تداوم مبارزه با تروریسم و حاکمیت مجدد مسئولان قانونی سوری بر خاک این کشور را از بین نمی‌برد».
