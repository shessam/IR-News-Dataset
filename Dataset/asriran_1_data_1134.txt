asriran_1_data###بغداد: حملات ترکیه مغایر با قوانین بین المللی است###https://www.asriran.com/fa/news/734935/بغداد-حملات-ترکیه-مغایر-با-قوانین-بین-المللی-است###['بین الملل']###2020-06-26 15:53:00###۷۳۴۹۳۵###['بغداد', 'ترکیه']
4
1	نهاد ریاست جمهوری عراق امروز (جمعه) با صدور بیانیه‌ای اعلام کرد، عملیات‌های مکرر ترکیه و نقض حریم هوایی عراق، نقض آشکار اصل حسن همجواری و مخالف آشکار با عرف و قوانین بین المللی است.
2	به گزارش ایسنا، به نقل از سایت المعلومه، در این بیانیه آمده است: این نهاد خواستار توقف نقض حاکمیت ملی عراق توسط عملیات‌های مکرر ترکیه و نقض حریم هوایی عراق است که در اثر این عملیات‌ها غیرنظامیان بی دفاع قربانی می‌شوند.
3	این اقدامات نقض آشکار اصل حسن هم‌جواری و مخالف آشکار با عرف و قوانین بین المللی است.
4	در ادامه این بیانیه آمده است،‌ نهاد ریاست جمهوری این نقض‌ها را محکوم کرده و بر ضرورت حل مشکلات مرزی، پرونده‌های امنیتی میان عراق و ترکیه از طریق همکاری و هماهنگی، مخالفت با یکجانبه گرایی در حل مشکلات و لزوم احترام به حاکمیت عراق تأکید دارد.
5	پیش از این جنگنده‌های ترکیه منطقه‌ای گردشگری در سلیمانیه اقلیم کردستان عراق را هدف قرار دادند که در اثر آن سه تن کشته و چند تن دیگر زخمی شدند.
6	ترکیه با وجود اعتراضات و مخالفت‌های دولت عراق، به بهانه مبارزه با حزب کارگران کردستان ضمن نقض حریم هوایی و حاکمیت ملی عراق به‌طور پیوسته مناطق شمالی این کشور را هدف حمله قرار می‌دهد که تازه‌ترین عملیات نظامی آنکارا در عراق عملیات‌های "چنگال عقاب" و "پنجه ببر" است.
