asriran_2_data###محسن هاشمی: مسوولان به مساله بوی نامطبوع و ازدحام مترو بی توجهند###https://www.asriran.com/fa/news/704033/محسن-هاشمی-مسوولان-به-مساله-بوی-نامطبوع-و-ازدحام-مترو-بی-توجهند###['اجتماعی ']###2019-12-17 10:19:00###۷۰۴۰۳۳###['محسن هاشمی', 'بوی نامطبوع']
3
1	رییس شورای شهر تهران از بی توجهی مسئولان به انتشار بوی نامطبوع و ازدحام در مترو گلایه کرد.
2	به گزارش ایسنا، محسن هاشمی صبح امروز در جلسه علنی شورای شهر با بیان اینکه در هفته گذشته شاهد دو اتفاق ساده و تکراری از نظر مسئولان در سطح شهر تهران بودیم، گفت: واقعه اول انتشار مجدد بوی نامطبوع در فضای تهران بود و واقعه دوم، ازدحام شدید در برخی ایستگاه‌ها و قطارهای مترو که درباره هیچ یک از این دو واقعه شاهد تحرک خاص، ابتکار یا فعالیت ویژه‌ای از سوی مسئولان اجرایی نیستیم و به همین دلیل احساس کردم شاید این وقایع از نظر مسئولان ساده و تکراری به نظر برسد.
3	وی افزود: اگر مسئولان نگاهی متفاوت به این وقایع داشتند طبیعتا می‌توانستند با اقدامات اجرایی و پیگیری مستمر آنها را حل کنند اما بی تفاوتی و کرختی نسبت به مشکلات، بزرگترین آسیبی است که می تواند یک مدیریت را دچار خود کند.
4	هاشمی با بیان اینکه در حوزه بوی نامطبوع شهر، حدود یکسال است که شاهد پاس‌کاری موضوع و فرافکنی آن به یکدیگر از سوی مسئولان مربوطه هستیم و تکلیف قطعی موضوع مشخص نمی شود، گفت: سه مساله پسماند، فاضلاب و نشت گازهای زیرزمینی به عنوان عوامل احتمالی بوی نامطبوع معرفی شده‌اند، که دست کم در حوزه پسماند مدیریت شهری مسئول است و تاکنون با وجود همه شعارها و وعده هایی که در دهه‌های گذشته داده شده، مساله پسماند تهران بدون تفکیک و به صورتی غیربهداشتی جمع آوری و در کهریزک دفن می شود و معضل آلودگی هوا، روان آبها، آسیبهای اجتماعی ناشی از زباله گردی و مسایل دیگری را ایجاد می کند در حالیکه اگر یک طرح اصولی در حوزه پسماند اجرا می شد، مانند بسیاری از شهرهای توسعه یافته جهان، نه تنها هیچ یک از این مسایل بوجود نمی آمد بلکه درآمد هنگفت چندهزار میلیارد تومانی نیز برای مدیریت شهری ایجاد می شد و مساله مافیای زباله و معضل زباله‌گردها نیز حل می شد.
5	هاشمی همچنین در مورد مساله ازدحام در مترو و کمبود قطار که با افزایش قیمت بنزین شدیدتر نیز شده، نیز گفت: چندین سال است که با وجود مصوبات مثبت دولت، اقدام اجرایی موثری برای تامین واگن برای متروی تهران صورت نمی گیرد و موضوع در هزارتوی بورکراسی بین دستگاه‌های مختلف سرگردان مانده است که امیدواریم با جلسه مثبت هفته گذشته از این هزارتو خارج شویم و واگن تامین شود اما باید بدانیم وظیفه مدیران ارشد دستگاه‌ها در این شرایط، انجام پیگیری‌های ویژه، به خرج دادن ابتکار عمل و پذیرفتن ریسک تصمیم گیری است و اگر قرار بود همه مسایل بصورت عادی توسط دستگاه‌ها حل وفصل شود، اصولا چه نیازی به مدیران ارشد وجود داشت و چرا باید مردم این همه هزینه را برای فعالیت مدیران ارشد متحمل شوند؟.
6	هاشمی افزود: انتظار شهروندان از مدیران ارشد آن است در زمانی که امکان به نتیجه رسیدن اقدامات از طرق طبیعی وجود ندارد، وارد عمل شده، مسئولیت بپذیرند و گره گشایی کنند نه آنکه با روزمرگی و کرختی، گرهی دیگر را بر مشکلات جامعه بیافزایند، البته این به معنای آن نیست که مسئولیت مشکلات فعلی جامعه را فقط متوجه دولت کنیم، بلکه نظام بورکراسی ما دچار یک ناکارآمدی مزمن و همیشگی بوده است که افزایش مشکلات خارجی و تحریم‌ها، موجب شده که تاثیرات آن افزایش یابد و همه دستگاه‌ها و مسئولان، در مشکلات امروز سهیم‌اند و فرافکنی شخصیتها ومسئولان مختلف، موجب نمی شود که مردم حساب بخشی از مسئولان را از وضعیت موجود جدا کنند.
7	انتظار به حق شهروندان آن است که پس از ۴۰ سال تحمل هزینه‌های مسئولان توسط مردم، در این شرایط سخت، مدیران ومسئولان با پذیرش ریسک و مخاطرات تصمیم گیری، اقدامی در جهت کاهش فشار از زندگی مردم صورت دهند.
8	هاشمی افزود: نباید تصور کنیم که فرصت خدمت همیشگی است، حدود بیست ماه تا پایان مسئولیت این دوره مدیریت شهری باقیمانده است که باید از هرساعت و روز آن جهت انجام خدمت و گره گشایی از امور مردم استفاده کرد.
