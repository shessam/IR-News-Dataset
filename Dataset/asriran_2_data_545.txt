asriran_2_data###دیدار ظریف و لاوروف در مسکو###https://www.asriran.com/fa/news/706177/دیدار-ظریف-و-لاوروف-در-مسکو###['سیاست خارجی']###2019-12-30 13:46:00###۷۰۶۱۷۷###['ظریف', 'لاوروف']
7
1	دیدار و رایزنی وزیران امور خارجه ایران و روسیه از دقایقی قبل با حضور کاظم جلالی سفیر فوق‌العاده و تام الاختیار ایران در ساختمان ضیافت‌های وزارت خارجه روسیه آغاز شد.
2	به گزارش ایرنا، «محمد جواد ظریف» و «سرگئی لاوروف» درخصوص طیف وسیعی از مسایل منطقه‌ای و بین‌المللی با یکدیگر تبادل نظر خواهند کرد و سپس در کنفرانس خبری پاسخگوی خبرنگاران خواهند بود.
3	گفتنی است، ظریف دیشب در بدو ورود به مسکو در خصوص اهداف سفر خود به روسیه گفت: ما روابط راهبردی داریم بنابر این نیاز است به صورت مداوم، هماهنگی، همفکری و رایزنی در خصوص مسایل مختلف منطقه ای و بین المللی داشته باشیم و آخرین وضعیت تحولات منطقه و جهان را بررسی کنیم.
4	وی با بیان اینکه این سفر، بیست و هشتمین سفر وی به روسیه در طول شش و نیم سال گذشته است، آن را نشانه ای از روابط تنگاتنگ مسکو و تهران دانست.
5	ظریف شامگاه یکشنبه از طریق فرودگاه ونوکووا وارد پایتخت روسیه شد و مورد استقبال «ماکسیم بارانوف» معاون دپارتمان آسیای وزارت خارجه روسیه، یک مقام تشریفاتی وزارت خارجه روسیه و جمعی از مقام‌های ایرانی از جمله سفیر فوق العاده و تام الاختیار جمهوری اسلامی ایران در روسیه قرار گرفت.
6	«سیدعباس عراقچی» معاون سیاسی و «سیدعباس موسوی» رییس مرکز دیپلماسی عمومی و سخنگوی وزارت امور خارجه ایران ظریف را در این سفر همراهی می‌کنند.
7	وزیران خارجه ایران و روسیه درخصوص وضع روابط دو کشور و دورنمای تحکیم روابط سیاسی دوجانبه و توسعه پیوندها در عرصه‌های بازرگانی، اقتصادی، انسانی و سایر حوزه‌ها گفت‌ وگو می‌کنند.
8	دو طرف در این گفت وگوها در خصوص مسائل دستور کار بین‌المللی و منطقه‌ای به برجام، حل و فصل مسائل سوریه و اوضاع منطقه خلیج فارس و سایر موضوعات منطقه‌ای توجه می‌کنند.
9	«سیدعباس موسوی» سخنگوی وزارت امور خارجه دیروز یکشنبه در جمع خبرنگاران با بیان اینکه طیف مختلفی از موضوعات در این سفر وزیر امور خارجه به مسکو مورد رایزنی قرار می‌گیرد، اظهار کرد: مسائل مربوط به روابط دوجانبه و آخرین تحولات بین‌المللی این سفر مورد گفت‌ وگو قرار می‌گیرد.
