sobhane2###nan###http://sobhanehonline.com/fa/news/203898/تهران-مقابل-زلزله-چقدر-دوام-می‌آورد###گوناگون###2019-11-11 22:27:00###۲۰۳۸۹۸###['زلزله', 'تهران', 'حوادث طبیعی']
1@@@2
1	هر بار که زلزله‌ای در هر نقطه از ایران می‌آید به یاد تهران می‌افتیم و زلزله‌ای که سالهاست می‌گویند خواهد آمد.
2	زلزله‌ای که آمدنش همانا و خرابی‌هایی که می‌تواند به بار آورد همانا.
3	زلزله را باید جزو حوادث طبیعی متداول فلات ایران دانست و تهران پایتخت ایران نیز از این حادثه در امان نیست.
4	شهر تهران از نظر زمین شناسی در نزدیکی رشته کوه البرز واقع شده و گسل مشا با طول تقریبی ۲۰۰ کیلومتر، گسل شمال تهران با طول تقریبی ۹۰ کیلومتر و گسل جنوب ری با طول تقریبی ۲۰ کیلومتر در آن وجود دارد.
5	زلزله شناسان معتقدند توان لرزه ای گسل های تهران ۷ ریشتر یا نزدیک به ۷ ریشتر خواهد بود و این توان لرزه ای کافیست تا بسیاری از محلات شهر تهران را تخریب کند.
6	بافت فرسوده شهری از جمله نگرانی های مدیریت شهری در هنگام وقوع زلزله است.
7	منطقه هایی که بافت مسکونی در آن وجود دارد به علت سبک شهرسازی و کوچه های باریک امکان خدمت رسانی را سخت می کنند.
8	اگرچه منطقه شش از جمله معدود مناطق تهران است که بافت فرسوده آن زیر یک هکتار است اما به دنبال آن هستیم تا با ارائه طرح های تشویقی صاحبان این املاک را نیز به نوسازی مصمم کنیم.
9	از سوی دیگر منطقه شش به عنوان منطقه مرکزی پایتخت شاهراه ارتباطی شهر بوده و در صورت حوادث احتمالی نقش تاثیرگذاری در امدادرسانی ها دارد.
10	بر همین اساس راه های ارتباطی و بزرگراه ها باید به ویژه ترین شکل تجهیز شده، تا شهر و شهروندان بتوانند از این مسیرهای ارتباطی بهره ببرند.
11	نباید از یاد برد بزرگترین پایگاه پشتیبانی مدیریت بحران با هدف مهیا کردن بستر عملیاتی و تاکتیکی مناسب به منظور تحقق اقدامات پیشگیری، آمادگی و مقابله در بحران های طبیعی به ویژه زلزله در منطقه ۶ افتتاح شده است تا این مرکز نقش راهبری حوادث احتمالی را به دنبال داشته باشد.
12	مساحت زمین این پایگاه ۲۲۰۰ متر مربع است که با حدود ۵۰۰۰ مترمربع فضای مفید شامل ۴ طبقه در ۲ ساختمان بهم پیوسته مجموعه مدیریت بحران شهدای کردستان را تشکیل می دهد.
13	از سوی دیگر گروه های داوطلب مردمی نیز طی این سال ها آموزش های خوبی را دیده اند تا در هنگام حوادث احتمالی به کمک شهر و شهروندان آیند.
14	تجهیز ساختمان ها به هشدارهای ایمنی، بالا بردن ایمنی ساختمان های ناایمن و بسیاری از برنامه های دیگر نیز در راستای مقابله با زلزله احتمالی تهران مورد توجه قرار داشته است.
15	سالانه از شهرهای حادثه خیز دنیا نیز کارشناسانی به تهران آمده تا اطلاعات خود را در اختیار متخصصین ما قرار دهند تا اگر زلزله ای رخ داد نیاز به تجربه بسیاری از شیوه های امدادرسانی ناکارآمد نباشد.
16	البته نباید فراموش کرد مجموع این اقدامات نقش کمکی داشته و در وهله اول باید شیوه های شهرسازی ایمن شده و دانش عمومی مردم نیز در قبال زلزله افزایش یابد تا هنگام زلزله احتمالی بتوانند جان خود را نجات دهند و بدانند که نیاز به استرس و اضطراب نیست و امکانات اولیه خدمت رسانی در اختیار همه شهروندان قرار می گیرد و لازم نیست پمپ بنزین ها قفل شوند و جاده های ارتباطی به شهر بسته، و یا به ناگهان فروشگاه های عرضه مواد غذایی خالی گردند.
17	از سوی دیگر بهبود سیستم های گازکشی، آبرسانی و برق رسانی شهری نیز سبب می شود تا اگر زلزله ای رخ داد حادثه های احتمالی کاهش یافته و ضرر کمتری به شهر برسد.
18	با توجه به اینکه سالهاست از آخرین زلزله پر توان تهران گذشته، امکان وقوع زلزله وجود دارد پس بهتر است به جای کتمان موضوع، خود و شهر و شهروندان را برای مواجه با آن آماده کنیم و مجموعه مدیریت شهری در قلب پایتخت نیز به این منظور تمام توان خود را بسیج کرده است.
19	*تورج فرهادی* شهردار منطقه شش تهران
