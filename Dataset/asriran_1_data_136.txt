asriran_1_data###سرمربی تیم ملی والیبال: در المپیک، بدترین شرایط تمرین، زندگی و حمل و نقل را دارید###https://www.asriran.com/fa/news/710533/سرمربی-تیم-ملی-والیبال-در-المپیک-بدترین-شرایط-تمرین-زندگی-و-حمل-و-نقل-را-دارید###['ورزشی']###2020-01-25 11:21:00###۷۱۰۵۳۳###['والیبال', 'المپیک']
8@@@9
1	سرمربی تیم ملی والیبال ایران گفت: تیم ایران، شاید پتانسیل کسب مدال المپیک را نداشته باشد ولی پتانسیل مبارزه با هر تیمی را دارد.
2	به گزارش تسنیم، ایگور کولاکوویچ، سرمربی تیم ملی والیبال ایران از معدود مربیانی است که می‌توان گفت به حضور در المپیک عادت دارد.
3	او چند روز قبل به همراه تیم ملی ایران، حضور در المپیک 2020 را در چین جشن گرفت تا برای چهارمین بار در این بازی‌ها حاضر باشد.
4	کولاکوویچ در این مورد گفت: راه رسیدن به المپیک، بسیار سخت است.
5	بار اولی که به المپیک رسیدم، دستیار تراویتسا در سال 2004 بودم که البته فشار زیادی روی من نبود.
6	من در سال‌های 2008 و 2012 هم به المپیک رسیدم و البته سرمربی بودم.
7	حضور در المپیک، فشار زیادی روی ما داشت چون تیم ملی صربستان، بخت کسب مدال بود.
8	در تیم ملی ایران نیز اگرچه فشار زیادی برای کسب مدال وجود ندارد ولی همچنان پراسترس خواهد بود.
9	من در تیمم 2 مصدوم و 6 بیمار ویروسی داشتم در حالی که باید سهمیه المپیک 2020 را کسب می‌کردیم.
10	سرمربی تیم ملی والیبال ایران ادامه داد: پرفشارترین بازی تیم ایران در مرحله نیمه نهایی مقابل کره جنوبی بود ولی در بازی فینال با چین، تیم برتر میدان بودیم و مثل یک موسیقی با ریتم منظم بازی کردیم.
11	کولاکوویچ در گفت‌وگو با یک سایت صربستانی گفت: حضور در المپیک، رویای هر ورزشکاری است.
12	صعود به المپیک پس از فراز و نشیب‌هایی که داشتیم، احساس خارق‌العاده ای به ما داد.
13	والیبال ایران پیش از این یک بار حضور در المپیک را تجربه کرده بود و این افتخاری بزرگ برای بازیکنان تیم ملی به حساب می‌آید.
14	والیبال،‌ ورزشی فراگیر در ایران است که به دقت توسط مردم رصد می‌شود.
15	موفقیت ما در زمانی به دست آمد که همه مسافران ایرانی یک پرواز در یک سانحه هوایی و مسافران یک اتوبوس در ایران کشته شدند.
16	بازیکنان من از اینکه توانستند در این شرایط، مردم را شاد کنند، خوشحال هستند.
17	وی افزود: ما از نخستین بازی در مسابقات انتخابی المپیک با وجودی که 3 بازی بدون نقص را برگزار کردیم، تحت فشار بودیم.
18	تمام ملت ایران از ما توقع داشتند که المپیکی شویم و خوشبختانه همین طور هم شد.
19	ما پس از بازی سخت مقابل کره جنوبی، مشکلی مقابل چین در فینال نداشتیم.
20	کولاکوویچ گفت: تیم ملی والیبال ایران، شاید پتانسیل کسب مدال المپیک را نداشته باشد ولی پتانسیل مبارزه با هر تیمی را دارد تا عنوانی بهتر از المپیک 2016 ریو و رسیدن به یک چهارم نهایی را کسب کند.
21	کولاکوویچ در مورد حضور در المپیک تصریح کرد: شرکت در المپیک برای یک مربی چندان هم خوب و ایده‌آل نیست چون دهکده بازی‌ها بسیار شلوغ است و تا حد زیادی اهمیت این رویداد بی‌نظیر را خدشه دار می‌کند.
22	این حرف من شاید گستاخانه به نظر برسد ولی مربیانی که در المپیک بوده‌اند، مرا درک می‌کنند چون در المپیک، بدترین شرایط تمرین، زندگی و حمل و نقل را دارید.
23	از طرف دیگر، المپیک، بزرگ‌ترین رویداد ورزشی جهان است و وقتی وارد زمین می‌شوید، اهمیت و عظمت آن را می‌بینید.
24	حضور در دهکده بازی‌های المپیک، هدر دادن انرژی است و این مورد مرا واقعاً در المپیک‌ها اذیت می‌کند.
25	با این حال،‌ حضور در المپیک، آرزوی هم ورزشکاری است.
26	کولاکوویچ در مورد رویدادهای اخیر ایران گفت: ما در چین بودیم که خبر ترور شهید سردار سلیمانی را دریافت کردیم.
27	تمام بازیکنان تیم ملی از این قضیه و پیامدهای آن، بسیار ناراحت بودند.
28	روزهای دردآوری را تحمل کردیم.
29	بازیکنان و کادر فنی از خانه و خانواده خود بسیار دور و از طرفی به آنها بسیار وابسته و مرتب در تماس بودند.
30	در چنین شرایطی، روحیه دادن و ایجاد انگیزه در آنها کار سختی بود، با این حال وقتی بازیکنان وارد زمین می‌شدند به نظر می‌رسید که هیچ مشکلی ندارند.
31	بازیکنان مجدداً روی بازی متمرکز شدند و نتیجه آن را در تورنمنت چین دیدید.
32	سرمربی اهل مونته نگرو تیم ملی والیبال ایران اظهار داشت: کار کردن در چنین شرایطی چندان ایده‌آل نیست.
33	بعضی اوقات نمی‌دانید که به بازیکنان چه بگویید.
34	من سعی کردم به آنها بگویم از این فاصله کاری از دست شما بر نمی‌آید و نمی‌توانید تاثیری روی اتفاقات ایران داشته باشید و البته حیف شد و باعث تاثر بود که کاری از ما برنمی‌آمد.
35	در هر حال، شرایط در ایران، دیر با زود به حالت عادی باز می‌گشت و آن وقت همه ما حسرت می‌خوردیم که چرا شانس حضور در المپیک را از دست دادیم.
36	ما در چین، تصمیم گرفتیم تا روی اتفاقاتی که در مورد آنها اختیاری نداریم، تمرکز نکنیم.
