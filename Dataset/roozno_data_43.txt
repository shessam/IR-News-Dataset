roozno_data###احزاب اصلاح‌طلب حق استفاده از لوگوی شورای عالی را ندارند/ چهره‌های مومن و متعهد را ردصلاحیت کردند###http://roozno.com//fa/news/412711/احزاب-اصلاح‌طلب-حق-استفاده-از-لوگوی-شورای-عالی-را-ندارند-چهره‌های-مومن-و-متعهد-را-ردصلاحیت-کردند###[]###2020-02-09 14:22:00###۴۱۲۷۱۱###['عارف', 'احزاب اصلاح طلب']
1
1	رئیس شورای عالی سیاست‌گذاری جبهه اصلاح‌طلبان با بیان اینکه شخصا هم از همه اصلاح‌طلبان در استان‌های مختلف که کاندیدای اصلاح‌طلب برای معرفی دارند درخواست می‌­کنم تمام تلاش خود را برای حضور موثر مردم در انتخابات و پیروزی کاندیداهای خود به کار بندند، تاکید کرد: اینکه یک حزب بخواهد کاندیداهای خود را معرفی کند یا با جمعی از احزاب دیگر، به تصمیم خودشان بازمی‌گردد اما از لوگو و برند شورای­‌عالی نمی‌­توانند استفاده کنند.
2	به گزارش روز نو :محمدرضا عارف در پاسخ به سوالی درباره موضع شورای‌­عالی سیاست­گذاری جبهه اصلاح‌طلبان درباره انتخابات مجلس یازدهم گفت: شورای‌­عالی سیاست­گذاری جبهه اصلاح‌طلبان یک نهاد اجماع‌ساز در خانواده جریان اصلاحات است که وظیفه انسجام‌بخشی این جریان را بر عهده دارد و یکی از وظایف این شورا تلاش برای بالا بردن مشارکت مردم در سرنوشت خود از جمله در انتخابات‌­های گوناگون است و در چند انتخابات اخیر نیز شورای­‌عالی اصلاح‌طلبان به وظیفه ذاتی خود عمل کرده است و اگر بگویم مشارکت مردم در انتخابات­‌های اخیر بواسطه نقش‌آفرینی این شورا بیشتر بوده سخن بیراهی نیست.
3	وی با بیان اینکه انقلاب اسلامی بر مبنای حضور مردم شکل گرفت از همه اقشار مردم با سلایق گوناگون برای حضور در مراسم سالگرد پیروزی انقلاب اسلامی ایران دعوت کرد.
4	رئیس فراکسیون امید در ادامه با اشاره به جلسات مختلف شورای‌­عالی اصلاح‌طلبان درباره انتخابات مجلس یازدهم گفت: بعد از اعلام نظر هیات­‌های استانی درباره صلاحیت نامزدهای انتخابات مجلس یازدهم در چندین جلسه شورای­‌عالی اصلاح‌طلبان به بحث و تبادل نظر درباره چگونگی حضور در عرصه انتخابات پرداخت و اعضای این شورا نظرات خود و احزاب وابسته را مطرح کردند و در یکی از جلسات هم دبیران کل احزاب حضور داشتند و دیدگاه­‌های خود را بیان کردند.
5	وی تصریح کرد: همه اعضای شورای­‌عالی سیاست گذاری جبهه اصلاحات در جلسات اخیر نظرات خود را مطرح کردند و دلسوزانه درباره چگونگی حضور اصلاح‌طلبان نقطه نظرات خود را اعلام داشتد و از آنجا که از ابتدا اصل بر مشارکت در انتخابات مجلس بود به نهادهای مسئول در امر انتخابات اعلام کرده بودیم که در بررسی صلاحیت‌­ها به گونه­‌ای عمل شود که زمینه برگزاری رقابتی عادلانه برای انتخاباتی باشکوه و در طراز نظام جمهوری اسلامی فراهم شود که متاسفانه با رد صلاحیت چهره­‌های اصلاح‌طلب، مومن و متعهد مواجه شدیم.
6	رئیس فراکسیون امید مجلس شورای اسلامی تصریح کرد: آنچه بعد از چندین جلسه شورای­‌عالی اصلاح‌طلبان به عنوان اجماع حاصل شد این بود که در استان­‌ها شورای‌­عالی هر استان متناسب با وضعیت کاندیداهای اصلاح‌طلب، نسبت به معرفی نامزدها و کمک به حضور مردم در انتخابات تلاش کند و نامزدهای معرفی شده توسط شوراهای استانی مورد حمایت شورای‌­عالی خواهند بود شخصا هم از همه اصلاح‌طلبان در استان‌­های مختلف که کاندیدای اصلاح‌طلب برای معرفی دارند درخواست می­‌کنم تمام تلاش خود را برای حضور موثر مردم در انتخابات و پیروزی کاندیداهای خود به کار بندند.
7	وی افزود: در شهر تهران نیز شورای­‌عالی اصلاح‌طلبان راسا ورودی به عرصه انتخابات نخواهد داشت و این امر به احزاب عضو واگذار شده است.
8	احزاب عضو می‌­توانند به معرفی کاندیداهای مورد نظر خود بپردازند که این اقدام آنها مورد احترام قرار خواهد گرفت و به معنای تخطی از مصوبه شورای‌­عالی اصلاح‌طلبان قلمداد نمی‌شود و شخصا نیز از احزابی که کاندیداهای آنان تاکنون تایید صلاحیت شدند یا دیگر احزاب اصلاح‌طلب درخواست می­‌کنم در زمینه معرفی کاندیداهای مورد نظر خود با هماهنگی دیگر احزاب تلاش کنند.
9	عارف در پاسخ به سوالی درباره اینکه احزابی که امکان معرفی کاندیدا دارند آیا باید صرفا به تنهایی به معرفی کاندیداهای خود بپردازند یا چند حزب می­‌توانند با یکدیگر ائتلاف کنند؟ گفت: اینکه یک حزب بخواهد کاندیداهای خود را معرفی کند یا با جمعی از احزاب دیگر به تصمیم خودشان بازمی‌­گردد اما از لوگو و برند شورای ­عالی اصلاح‌طلبان نمی‌­توانند استفاده کنند.
10	رئیس شورای‌­عالی سیاست‌گذاری جبهه اصلاح‌طلبان تاکید کرد: رمز موفقیت شورای­‌عالی اصلاح طلبان از زمان تشکیل آن تاکنون انسجام و وحدت بوده است.
11	مصرانه از همه اصلاح‌طلبان درخواست می­‌کنم به گونه‌­ای اظهار نظر نکنند که تلقی چند دستگی در خانواده اصلاحات ایجاد شود.
12	فعالان حزبی به صفت حزبی خود در بیان دیدگاه­‌های خود آزاد هستند هرگونه تحلیل و موضع‌­گیری را مطرح کنند اما این موضع­‌گیری‌­ها نباید از زبان شورای‌­عالی اصلاح‌طلبان مطرح شود.
