asriran_1_data###وزیر آموزش و پرورش: دانش آموزان با «ماسک» وارد حوزه‌های امتحانی می‌شوند/ زندگی کردن، کار کردن و تحصیل و آموختن را در کنار کرونا یاد بگیریم###https://www.asriran.com/fa/news/730917/وزیر-آموزش-و-پرورش-دانش-آموزان-با-ماسک-وارد-حوزه‌های-امتحانی-می‌شوند-زندگی-کردن-کار-کردن-و-تحصیل-و-آموختن-را-در-کنار-کرونا-یاد-بگیریم###['اجتماعی ']###2020-05-30 13:35:00###۷۳۰۹۱۷###['آموزش و پرورش', 'ماسک']
16
1	وزیر آموزش و پرورش با بیان اینکه امتحانات نهایی پایه نهم و دوازدهم و آزمون‌های دروس عملی به صورت حضوری برگزار می‌شود، گفت: در پایه اول ابتدایی اعلام کردیم که معلمین باید مطمئن شوند که دانش‌آموز پایه اول توانایی خواندن، نوشتن و حساب کردن را طبق برنامه‌ای که در نظر گرفته شده، کسب کرده باشد.
2	به گزارش ایسنا، محسن حاجی میرزایی درباره جزییات برگزاری امتحانات دانش‌آموزان، گفت: با پدیده غیر منتظره کرونا، اتفاقاتی افتاد.
3	از جمله اینکه نظام آموزشی تحت تاثیر قرار گرفت.
4	از همان ابتدا سیاست اصلی ما این بود که از سلامت دانش‌آموزان مراقبت کنیم و به همین دلیل از هفته دوم اسفند ماه مدارس را تعطیل اعلام کردیم.
5	وی افزود: از آنجایی که نمی‌دانستیم چه زمانی می‌توانیم مدارس را بازگشایی کنیم، لازم بود برای جلوگیری از وقفه آموزشی اقدام کنیم که بر همین اساس برنامه‌های تلوزیونی و شبکه شاد طراحی شد و تولید بسته‌های آموزشی در دستور کار قرار گرفت.
6	همچنین زمانی را در اختیار همه دانش‌آموزان قرار دادیم که اگر ابهام و سوالی دارند، با حضور در مدرسه امکان طرح سوال داشته باشند و معلمین هم در مدرسه حضور داشتند تا به ابهامات آنها پاسخ دهند.
7	حاجی‌میرزایی ادامه داد: در حال حاضر هم در زمان برگزاری امتحانات قرار داریم و باید تلاش کنیم که پایانی خوش و اطمینان بخش و ایمنی را برای سال تحصیلی فراهم کرده و از طرفی با پایان سال تحصیلی به سرعت آمادگی‌های لازم را برای آغاز سال تحصیلی جدید کسب کنیم.
8	بر اساس برآوردهایی که کارشناسان و سازمان‌های بهداشتی انجام دادند، نمی‌دانیم چه زمانی با ویروس کرونا وداع خواهیم کرد.
9	پیش‌بینی می‌شود که این ویروس همچنان ادامه داشته باشد، بنابراین باید تلاش کنیم که زندگی کردن، کار کردن و تحصیل و آموختن را در کنار کرونا یاد بگیریم.
10	همچنین باید ظرفیت‌مان را بالا ببریم تا دانش‌آموزان‌مان بتوانند از سلامت خودشان مراقبت کنند، خانواده‌ها بتوانند از سلامت فرزندان‌شان مراقبت کنند و ما در آموزش و پرورش از سلامت دانش‌آموزان مراقبت کنیم، بنابراین همه ما باید این ظرفیت و توانمندی را در درون خودمان افزایش دهیم و ببینیم چطور می‌توانیم با وجود کرونا، زندگی‌مان را استمرار دهیم.
11	وزیر آموزش و پرورش درباره وضعیت برگزاری امتحانات نهایی پایه نهم و دوازدهم، گفت: تلاش ما این است که با رعایت حداکثر ایمنی این کار انجام شود.
12	در مجموع پایه‌های تحصیلی دو پایه نهم و دوازدهم هستند که امتحانات سرنوشت‌ساز و تاثیر گذار دارند.
13	ما تشخیص دادیم که این دو آزمون را به صورت حضوی انجام دهیم زیرا در سرنوشت آینده آنها تاثیرگذار است.
14	همچنین به همه مدارس ابلاغ کردیم که باید حداکثر مراقبت را به عمل آورند به‌طوری که فاصله بین دانش‌آموزان را رعایت کنند، از تراکم و اجتماع دانش‌آموزان پیشگیری کرده و مجالی فراهم کنند که دانش‌آموزان بتوانند با آرامش در آزمون خودشان شرکت کنند.
15	حاجی‌میرزایی با بیان اینکه آزمون پایه نهم آغاز شده و در پایه دوازدهم هم از ۱۷ خرداد ماه آزمون‌ها برگزار خواهد شد، اظهار کرد: تمام پایگاه‌های برگزاری آزمون موظفند ضدعفونی شده باشند و بعد از برگزاری آزمون‌ها هم مجددا ضدعفونی شوند.
16	همچنین دانش آموزان با ماسک وارد می‌شوند و مدارس و پایگاه‌ها هم آمادگی دارند که اگر کسانی ماسک نداشته باشند، ‌ماسک لازم را برایشان تامین کنند و با رعایت حداکثر مراقبت‌های بهداشتی در امتحان شرکت کنند.
17	وی تاکید کرد: ما همه تمهیدات و مراقبت‌ها را انجام می‌دهیم تا خطری متوجه دانش‌آموزان نباشد و دانش‌آموزان و خانواده‌ها نیز باید در این زمینه به ما کمک کنند.
18	بررسی‌های ما نشان می‌دهد که اگر این آزمون‌ها به صورت حضوری انجام شود برای دانش‌آموزان و رعایت مصالح عمومی آنها مفیدتر است.
19	وزیر آموزش و پرورش گفت: درباره سایر پایه‌ها نیز اعلام کردیم که امتحانات به صورت غیرحضوری برگزار ‌شود که بر اساس مجموعه ارزیابی‌هایی است که معلمان از دانش‌آموزان دارند.
20	از فاصله اسفند ماه که مدارس تعطیل شده است، بسیاری از معلمان با دانش‌آموزان در ارتباط بودند.
21	همچنین کل محتوای آموزشی از طریق تلویزیون ارائه شده و محتوای آموزشی توسط معملمان در سامانه شاد عرضه شده و کلیه دروسی که دانش‌آموزان مجال فراگیری حضوری‌شان را نداشتند، در کانال محتوای آموزشی برای تمام پایه‌های تحصیلی از اول تا دوازدهم بارگذاری شده و امکان استفاده دانش‌آموان و معلمان از آن برقرار است.
22	همچنین فاصله‌ای که برای رفع اشکال گذاشتیم، فرصتی برای رفع اشکال دانش‌آموزان بود.
23	بنابراین معلمان از طریق کارهای عملی که به دانش‌آموزان می‌دهند، از طریق تست‌هایی که از آنها گرفته می‌شود و از طریق آزمون‌هایی که از زمان بودن در مدرسه به عمل آوردند و ارزیابی عمومی که از دانش‌آموزان دارند، ‌ نمرات آنها را در نظر گرفته و اعلام می‌کنند.
24	حاجی میرزایی درباره وضعیت برگزاری امتحانات در مدارس فنی و حرفه‌ای و دروس عملی نیز گفت: آزمون‌هایی که الزاما باید به صورت عملی انجام شود و باید توانمندی‌های حرفه‌ای و مهارتی دانش‌آموزان سنجیده شود، حتما باید به صورت حضوری انجام شود.
25	درباره پودمان‌هایی که آموزش‌های آن به طور کامل ارائه نشده، همچنان فرصت را تمدید کردیم و دانش‌آموزان می‌توانند مراجعه کرده و این آموزشها را به صورت حضوری در کارگاه‌های مورد نظر و با رعایت پروتکل‌های بهداشتی ببینند و بعد به صورت عملی در آزمون‌های مربوطه به شکل حضوری شرکت کنند.
26	وی که در یک برنامه تلویزیونی صحبت می‌کرد، ‌همچنین گفت: درباره دوره ابتدایی که به روش توصیفی نمره داده می‌شد، امسال هم به همین صورت از سوی معلمین انجام می‌شود.
27	درباره پایه اول حساسیت داریم و اعلام کردیم که معلمین باید مطمئن شوند دانش‌آموز پایه اول توانایی خواندن، نوشتن و حساب کردن را طبق برنامه‌ای که در نظر گرفته شده، کسب کرده باشند.
28	در سایر پایه‌ها نیز آزمون از سوی معلمان به صورت غیرحضوری انجام می‌شود.
