asriran_1_data###دلخوری سرمربی استقلال از عضو هیات مدیره باشگاه؛ مجیدی در آستانه استعفا!###https://www.asriran.com/fa/news/715767/دلخوری-سرمربی-استقلال-از-عضو-هیات-مدیره-باشگاه-مجیدی-در-آستانه-استعفا###['ورزشی']###2020-02-26 12:15:00###۷۱۵۷۶۷###['مجیدی', 'استقلال']
4
1	سرمربی استقلال تهران از دخالت عضو هیات مدیره این باشگاه در تمامی امور ناراحت است و استعفای خود را به صورت شفاهی اعلام کرده است!به گزارش ایلنا، مجمع سالیانه باشگاه استقلال تهران روز گذشته با حضور مسعود سلطانی فر، وزیر ورزش و جوانان برگزار شد و پرونده‌های مالی این باشگاه تا پایان خردادماه سال جاری مورد بررسی قرار گرفت.
2	روز گذشته مدیران باشگاه یک جلسه دیگر نیز ترتیب دادند تا تکلیف مدیرعامل این باشگاه را پس از استعفای امیرحسین فتحی مشخص کنند.
3	در پایان جلسه شب گذشته که در غیاب عبدالرضا موسوی، عضو جدید هیات مدیره برگزار شد نهایتا تصویب شد که علی فتح الله زاده به عنوان مدیرعامل جدید معرفی شده و صورت جلسه به وزارت ورزش ارسال شود تا با حکم رسمی او کارش را آغاز کند.
4	صبح امروز موسوی که طی چند وقت اخیر با اظهارنظرهای جنجالی و ارائه صورت حساب‌های مالی در فضای مجازی به دنبال اطلاع رسانی بوده اعلام کرد که مدیرعاملی فتح الله زاده غیرقانونی است و فرد دیگری باید به این سمت منصوب شود.
5	فرهاد مجیدی سرمربی استقلال تهران که از زمان قبول جانشینی آندره آ استراماچونی با چالش‌های زیادی رو به رو بوده است و یکی از آنها تنها زمین تمرین شاگردانش است به یکی از مدیران باشگاه اعلام کرده است که از دخالت‌های موسوی به شدت دلخور است و به این ترتیب اگر او بخواهد در تمامی امور دخالت کرده و کارشکنی کند حاضر به ادامه همکاری نیست و از سمت خود استعفا خواهد داد.
6	مجیدی که اعلام کرده بود به دلیل سامان دادن شرایط بحرانی آبی‌ها پس از جدایی سرمربی ایتالیایی پیشنهاد سرمربیگری را پذیرفته در ابتدا رابطه خوبی با موسوی داشت و حتی در نشست‌های خبری هم از کمک‌های مالی او قدردانی می‌کرد اما به تازگی از رفتارهای او دلخور است و باید منتظر ماند و دید که تصمیم کادر مدیریتی باشگاه چه خواهد بود.
