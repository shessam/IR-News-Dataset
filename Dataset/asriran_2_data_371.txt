asriran_2_data###معاون سابق وزارت ورزش: دنبال قاتل بروسلی نباشیم/چرا پاسپورت استراماچونی دست خودش بود؟###https://www.asriran.com/fa/news/702827/معاون-سابق-وزارت-ورزش-دنبال-قاتل-بروسلی-نباشیمچرا-پاسپورت-استراماچونی-دست-خودش-بود###['ورزشی']###2019-12-10 11:14:00###۷۰۲۸۲۷###['استراماچونی', 'وزرات ورزش']
6@@@7@@@8
1	معاون اسبق حرفه‌ای و قهرمانی وزارت ورزش گفت: ما نباید دنبال قاتل بروسلی باشیم، به هر حال بحران پیش می‌آید و باید هواداران به مدیران اعتماد کرده و فرصت دهند مشکلات حل شود.
2	به گزارش فارس، حمید سجادی در مورد وضعیت این روزهای فوتبال و شرایطی که استقلال با آن مواجه شده، اظهار داشت: نمی‌توان انتظار کیفیت داشته باشیم اما متناسب با آن رشد نکنیم.
3	مثلا مدیریت‌مان به روز نباشد و یا باشگاه‌داری حرفه‌ای نداشته باشیم.
4	فکر می‌کنم تکالیفی که از بیرون یعنی فیفا یا AFC تعریف می‌شود نیاز به تقویت دارد.
5	وی افزود: وقتی یک مربی یک شبه از ایران می‌رود همه می‌دانند این موضوع مقدماتی داشته و قبلا کدها یا پالس‌هایی داده است.
6	ما باید صحبت می‌کردیم و تدابیری می‌اندیشیدیم.
7	سؤال این است که چرا باید پاسپورت استراماچونی دستش باشد؟ این در حالی است که پاسپورت کی‌روش در دست نبی و درگاوصندوق بود.
8	در سایپا هم به این صورت کار می‌‌کردیم.
9	معاون اسبق حرفه‌ای و قهرمانی وزارت ورزش درباره اینکه اعضای هیأت مدیره استقلال به منزل استراماچونی رفتند تا با او صحبت کنند، عنوان کرد:‌ اصلا کار خوبی نیست.
10	باید به او کتبا نامه داده می‌شد تا در باشگاه حضور داشته باشد.
11	چون بعدها استقلال می‌تواند در محافل بین‌المللی به صورت مکتوب سند داشته باشد که مربی را به باشگاه فراخوانده است.
12	سجادی که با رادیو تهران صحبت می‌کرد در پاسخ به این سؤال که استراماچونی درباره نحوه پرداخت قراردادش مشکل داشته و نظر شما مدیریت چطور باید اعمال می‌شد، خاطرنشان کرد: ما باید پای صحبت دست‌اندرکاران هم بنشینیم.
13	استقلال صدرنشین جدول است و بعید می‌دانم مدیران این تیم بخواهند چنین اتفاقاتی بیفتد.
14	شاید غفلتی بوده و آنها باور نمی‌کردند این اتفاق رخ دهد.
15	من شنیده‌ام این موضوع مقدماتی داشته که باید جدی گرفته می‌شد.
16	حالا مربوط به نحوه پرداخت یا تحریم، ای کاش این موضوع را جدی می‌گرفتیم.
17	وی ادامه داد: من مصاحبه‌ای از سرمربی استقلال دیدم که می‌گفت کارهای من را سیاسی کرده‌اند.
18	ما سیستم نظارتی داریم و کشور روی هوا نیست.
19	همه چیز کنترل می‌شود.
20	زمانی که معاون وزارت ورزش بودم سربازان گمنام به ما بولتن‌های محرمانه‌ای می‌دادند که چه اتفاقاتی افتاده است.
21	اینها چراغ راه ما بود.
22	این اطلاعات پشت صحنه می‌رسد که حتما باید جدی گرفته می‌شد.
23	معاون اسبق حرفه‌ای و قهرمانی وزارت ورزش در پاسخ به سؤالی دیگر مبنی بر اینکه فکر نمی‌کنید دولت بیش از اندازه دخالت دارد،‌ اگر این دو باشگاه خصوصی می‌شدند شاید مشکلات مدیریت می‌شد، تصریح کرد: بارها سعی شده استقلال و پرسپولیس خصوصی شود.
24	قول داده بودند تا آخر سال این دو باشگاه واگذار شود.
25	باید مطالعه اساسی شود که شرایط واگذاری چیست.
26	ما بهترین اقتصاددانان را داریم که بهتر است نظرشان با ورزشی‌ها تجمیع شود.
27	ورزش همان قدر که شادی، افتخار و بیرون آمدن به خاطر جام جهانی دارد همانقدر هم بحران است.
28	من شهادت می‌دهم مدیری را سراغ ندارم که بخواهد چنین اتفاقاتی بیفتد.
29	ما نباید دنبال قاتل بروسلی باشیم.
30	این اتفاقات افتاده، پیشنهاد می‌کنم هواداران به مدیران اعتماد کنند و ما فرصت دهیم تا مسئولان مشکلات را جمع کنند.
