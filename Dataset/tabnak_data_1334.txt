tabnak_data###گمانه زنی‌ها درباره مامور شدن «عدنان الزرفی» برای تشکیل کابینه عراق / ارسال محموله کمک درمانی قطر و امارات به ایران برای مقابله با کرونا / درخواست چین و روسیه برای لغو فوری تحریم‌های ایران / مامور شدن «بنی گانتز» برای تشکیل کابینه اسرائیل###https://www.tabnak.ir/fa/news/966305/گمانه-زنی‌ها-درباره-مامور-شدن-عدنان-الزرفی-برای-تشکیل-کابینه-عراق-ارسال-محموله-کمک-درمانی-قطر-و-امارات-به-ایران-برای-مقابله-با-کرونا-درخواست-چین-و-روسیه-برای-لغو-فوری-تحریم‌های-ایران-مامور-شدن-بنی-گانتز-برای-تشکیل-کابینه-اسرائیل###['صفحه نخست', 'بین\u200cالملل']###2020-03-17 09:00:00###۹۶۶۳۰۵###['تحولات خاورمیانه', 'تحولات سوریه', 'تحولات عراق', 'تحولات یمن', 'ایران و آمریکا', 'برجام', 'اروپا']
1@@@2
1	ارسال محموله کمک درمانی قطر و امارات به ایران برای مقابله با کرونا، درخواست چین و روسیه برای لغو فوری تحریم‌های ایران، مامور شدن «بنی گانتز» برای تشکیل کابینه اسرائیل و جمع‌آوری پایگاه‌های نظامی نیرو‌های ائتلاف در عراق، از جمله مهم‌ترین خبر‌ها و رویداد‌های مرتبط با خاورمیانه در ۲۴ ساعت گذشته بوده اند.
2	در این میان، باید به گمانه زنی‌ها درباره مامور شدن «عدنان الزرفی» برای تشکیل کابینه عراق نیز اشاره کرد.
3	به گزارش «تابناک»؛ برخی منابع خبری از احتمال تکلیف «عدنان الزرفی» برای تشکیل کابینه عراق خبر دادند.
4	بر اساس این گزارش، شبکه خبری العالم گزارش داد، احتمالاً «برهم صالح» رئیس جمهور عراق الزرفی را مأمور تشکیل کابینه جدید عراق خواهد کرد.
5	همچنین یکی از نمایندگان پارلمان عراق گفت، برهم صالح از الزرفی خواسته است به کاخ ریاست جمهوری بیاید.
6	سفارت جمهوری اسلامی ایران در دوحه از ارسال نخستین محموله کمک‌های بهداشتی کشور قطر به میزان بیش از پنج و نیم تن اقلام بهداشتی و درمانی به ایران خبر داد.
7	گفتنی است این محموله وارد ایران شده و قرار است برای توزیع در مراکز بهداشتی و بیمارستانی کشور در اختیار وزارت بهداشت و ستاد فرماندهی عملیات مدیریت بیماری کرونا قرار گیرد.
8	صندوق توسعه قطر (QFFD) در بیانیه‌ای اعلام کرده بود که قطر به‌ منظور حمایت از مقابله ایران با ویروس جدید کرونا «کووید۱۹» به این کشور حدود شش تن بسته حاوی تجهیزات و لوازم پزشکی ارسال و تأکید کرد که قطر به حمایت از تلاش‌های بین‌المللی به منظور مقابله با کرونا ادامه خواهد داد.
9	رسانه‌های قطر پیش از این اعلام کرده بودند که «تمیم بن حمد آل ثانی» امیر قطر دستور داده هر چه سریعتر کمک‌های پزشکی مورد نیاز برای مقابله با کرونا، به ایران ارسال شود.
10	سید عباس موسوی سخنگوی وزارت خارجه ایران روز شنبه ۲۴ اسفند ماه در توئیترش به کمک‌های ارسالی از سوی برخی کشورها برای مقابله ایران با شیوع کرونا اشاره کرد و نوشت: «در پی توئیت و تماس تلفنی ظریف و همچنین تلاش‌های سفارتخانه‌های ایران، علاوه بر کمک‌های چین، ترکیه، امارات عربی متحده، آلمان، فرانسه و انگلیس، کمک‌های نقدی و تجهیزات پزشکی از ژاپن، قطر، جمهوری آذربایجان و روسیه دریافت شده است.
11	»«گنگ شوانگ» سخنگوی وزارت خارجه چین با «غیرانسانی» خواندن تحریم‌های آمریکا و دیگر کشورها علیه ایران، از کشورهای جهان خواست به دلیل شیوع گسترده ویروس کرونا، هرچه سریع‌تر تحریم‌های خود علیه جمهوری اسلامی ایران را لغو کنند.
12	پیش از این نیز «شی جینپینگ» رئیس جمهوری چین طی نامه‌ای به همتای ایرانی خود عزم چین برای ادامه کمک به ایران برای مقابله با ویروس کرونا خبر داده بود.
13	دولت چین تا کنون چند تیم متخصصان پزشکی و محموله‌های درمانی شامل کیت‌های تشخیص ابتلا به کرونا، ماسک و دیگر تجهیزات پزشکی را در اختیار ایران قرار داده است.
14	وزارت خارجه روسیه روز دوشنبه از آمریکا خواست در بحبوحه شیوع بیماری «کووید۱۹» که بر اثر ورود ویروس «کرونای جدید» به بدن ایجاد می‌شود، تحریم‌ها علیه ایران را رفع کند.
15	به نوشته اسپوتنیک، وزارت خارجه روسیه در بیانیه‌ای گفته سیاست آمریکا در قبال ایران که به شدت از شیوع «کرونای جدید» آسیب دیده باعث تأسف و نگرانی است.
16	«رووین ریولین» رئیس رژیم صهیونیستی روز دوشنبه «بنی گانتز» رئیس حزب آبی‌وسفید را مأمور تشکیل کابینه این رژیم کرد.
17	به نوشته روزنامه «هاآرتص»، گانتز پس از اینکه توانست حمایت اکثریت لازم در کنست (۶۱ نماینده پارلمان) را برای تشکیل کابینه به دست بیاورد، امروز به دفتر ریولین دعوت شد تا حکم این مأموریت را دریافت کند.
18	بنابراین، رئیس رژیم صهیونیستی از گانتز خواست تا جایی که می‌تواند کابینه‌ای فراگیر و گسترده تشکیل دهد و البته شاید نیاز شود که کابینه موقت در ابتدا تشکیل شود.
19	او نیز در جواب این اظهارات ریولین تصریح کرد، در چند روز کابینه‌ای تشکیل می‌دهد که نماینده تمام ساکنان فلسطین اشغالی از جمله اعراب فلسطینی باشد.
20	نیروهای ائتلاف به رهبری ایالات متحده آمریکا که به بهانه جنگ با داعش در عراق حضور داشتند، پس از حملات موشکی اخیر علیه آنها، اقدام به جمع‌آوری و بستن چندین پایگاه نظامی خود در عراق کرده‌اند.
21	سخنگوی نیروهای ائتلاف در مصاحبه‌ با سی ان ان گفت: «پس از موفقیت نیروهای امنیتی عراق و نیروهای وابسته به آمریکا در مبارزه با نیروهای داعش در منطقه، تصمیم گرفتیم نیروهایمان را از چند پایگاه نظامی جز در منطقه خارج کنیم.
22	این پایگاه‌ها در اختیار نیروهای عراقی باقی خواهند ماند و ما همچنان برای شکست داعش و پاکسازی آنها از سایر پایگاه‌های نظامی عراق از هیچ کمکی کوتاهی نخواهیم کرد.
23	»
