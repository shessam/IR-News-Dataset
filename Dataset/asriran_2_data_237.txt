asriran_2_data###ناصریه عراق ملتهب شد/ به آتش کشیدن مقر نیروهای واکنش سریع###https://www.asriran.com/fa/news/700737/ناصریه-عراق-ملتهب-شد-به-آتش-کشیدن-مقر-نیروهای-واکنش-سریع###['اجتماعی ']###2019-11-28 14:13:00###۷۰۰۷۳۷###['عراق', 'ناصریه']
3
1	اوضاع در ناصریه مرکز استان ذیقار در جنوب عراق روز به روز وخیم تر می شود و عده ای از اغتشاشگران امروز پنجشنبه مقر نیروهای واکنش سریع وابسته به وزارت کشور عراق را به آتش کشیدند.
2	به گزارش ایرنا به نقل از رسانه های عراق، عده ای از اغتشاشگران با حمله به مقر نیروهای واکنش سریع که اخیرا برای برقراری امنیت و نظام در ذیقار به این استان اعزام شده بودند، آن را به طور کامل به آتش کشیدند.
3	مقامات استان ذیقار برای کنترل اوضاع، مقررات منع تردد خودرو و افراد را در این استان اعلام کرده اند اما گزارش رسانه های عراق حاکیست که جمعی از تظاهرکنندگان پل «الزیتون» و «النصر» در مرکز ناصریه را تحت کنترل در آورده و علاوه بر مقر نیروهای واکنش سریع، یکی از انبارهای مواد غذایی را به آتش کشیدند.
4	گزارش های ضد و نقیضی از آمار بالای کشته ها در این استان در نتیجه درگیری های شدید بین نیروهای امنیتی و تظاهرکنندگان حکایت دارد که برخی تعداد کشته ها را تاکنون ۱۳ نفر و زخمی ها را ۱۱۸ نفر ذکر کرده اند.
5	استان ذیقار و به ویژه شهر ناصریه در طول هفته های گذشته شاهد یکی از خشن ترین شیوه های اعتراضات بوده است و گفته می شود که حزب منحله بعث و جریان های منحرفی مانند یمانی و صرخی بیشترین حضور را در این شهر دارند و برای همین ناصریه شاهد خشن ترین شکل اعتراضات اجتماعی است.
