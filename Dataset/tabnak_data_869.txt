tabnak_data###قانون تردد دانشجویان خارجی اصلاح شد###https://www.tabnak.ir/fa/news/961622/قانون-تردد-دانشجویان-خارجی-اصلاح-شد###['اجتماعی', 'دانشگاه']###2020-02-25 11:06:00###۹۶۱۶۲۲###['قاتون', 'تردد', 'دانشجویان خارجی', 'اصلاح']
1
1	دبیر ستاد راهبری نقشه جامع علمی کشور از اصلاح قانون تردد دانشجویان خارجی خبر داد.
2	به گزارش تابناک، منصور کبکانیان در حاشیه جلسه ۱۲۸ شورای راهبری ستاد نقشه جامع علمی کشور در جمع خبرنگاران گفت : در بحث پیش از دستور این جلسه تاکید شد در خصوص ویروس کرونا بزرگنمایی نشود.
3	وی ادامه داد: معاون وزیر بهداشت نیز گزارشی در این خصوص ارائه داد؛ به نظر می‌رسد این موضوع بیش از حد بزرگنمایی شده است، البته نکات بهداشتی باید رعایت شود، ولیکن تاکید شد که دستگاه‌های فرهنگی به ویژه دانشگاه ها و آموزش و پرورش از بزرگنمایی بیش از اندازه این موضوع خودداری کند.
4	دبیر ستاد راهبری نقشه جامع علمی کشور ادامه داد: در دستور اول جلسه موضوع جذب دانشجویان خارجی مطرح شد، دانشگاه های کشور اعلام کرده بودند که دانشجویان خارجی پس از ورود به کشور برای هر خروج باید مجوز دریافت کنند که این مسئله به ویژه در این روز ها که دانشجویان به دلیل ویروس کرونا قصد بازگشت به کشور خود را دارند، باعث شده که مشکلات زیادی برای این دانشجویان به وجود آید.
5	دبیر ستاد راهبری نقشه جامع علمی کشور ادامه داد : در گذشته روی این موضوع کار کرده بودیم، بر همین اساس مصوبه مناسبی در این زمینه تدوین شد.
6	چون این قانون سال ها قبل از انقلاب وجود داشت و توسط نیروی انتظامی اجرا می‌شد بنابراین نیاز بود که قانون اصلاح شود، بر همین اساس قانون تردد یک بار دانشجویان خارجی به چند بار تغییر کرد.
7	وی افزود: با اصلاح این قانون، دانشجویان خارجی می‌توانند در طول دوره تحصیل خود به جای یک بار تردد چند بار تردد داشته باشند.
8	کبگانیان افزود: قانون دیگری هم در این رابطه وجود داشت، مبنی بر اینکه دانشجویان خارجی وقتی به کشور خود بازمی‌گشتند، فقط سه ماه می توانستند بیرون از ایران باشند که این موضوع موجب نارضایتی این دانشجویان شده بود، بر همین اساس ۳ ماه به ۶ ماه افزایش یافت.
9	وی ادامه داد: البته تبصره‌ ای هم اضافه شد که بر اساس آن باید سامانه‌ای برای ثبت اطلاعات دانشجویان خارجی ایجاد شود تا این دانشجویان اطلاعات خود را در این سامانه ثبت کنند، همچنین قرار شد این مصوبه در کمیسیون دولت و هیئت دولت مطرح شود و درخواست ما این است که به صورت لایحه و اصلاح قانون مجلس باشد.
10	دبیر ستاد راهبری نقشه جامع علمی کشور یادآور شد: در جلسه قبل ستاد بین الملل نقشه جامع علمی کشور، ایجاد یک سازمان برای توسعه روابط علمی بین المللی پیشنهاد شده بود و از کار گروهی در معاونت علمی ریاست جمهوری درخواست شده بود برای ایجاد این سازمان طرح خود را ارائه دهد.
11	کبگانیان افزود: پیشنهاد شد مرکز تعاملات معاونت علمی ریاست جمهوری با محوریت این معاونت فرایند اجرایی این کار را بر عهده بگیرد و پیشنهاد خود را در جلسه بعد این ستاد ارائه کند تا تناقضی در وظایف وزارتخانه های، علوم، بهداشت و دانشگاه آزاد ایجاد نشود.
12	دبیر ستاد راهبری نقشه جامع علمی کشور ادامه داد: با توجه به تجربه خوب جذب طلاب خارجی در جامعه المصطفی از طرف معاونت بین‌الملل دفتر مقام معظم رهبری در دانشگاه‌ها، پیشنهادی برای جذب، اقامت و بهره گیری از دانشجویان و طلاب خارجی ارائه شد که براساس آن در سطح دانشگاه‌های برتر نیز چنین تشکیلاتی داشته باشیم.
13	وی ادامه داد: در نهایت مقرر شد، وزارتخانه های علوم، بهداشت، آموزش و پرورش و دانشگاه آزاد با محوریت حجت الاسلام قمی این موضوع را بیشتر بررسی کرده و ابعاد قانونی آن را استخراج کنند و در جلسه بعد ارائه دهند تا کارها و پیش بینی های لازم صورت گیرد.
