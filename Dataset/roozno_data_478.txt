roozno_data###هشدار نسبت به افزایش مسمومیت‌های الکلی/ مصرف خوراکی الکل تاثیری در نابودی کرونا ندارد###http://roozno.com//fa/news/417081/هشدار-نسبت-به-افزایش-مسمومیت‌های-الکلی-مصرف-خوراکی-الکل-تاثیری-در-نابودی-کرونا-ندارد###[]###2020-03-07 09:13:00###۴۱۷۰۸۱###['هشدار', 'مسمومیت های الکلی']
1
1	رییس بخش مسمومین بیمارستان لقمان تهران با تاکید بر این‌که مصرف خوراکی الکل از هر نوعی، تاثیری در نابودی ویروس کووید۱۹ و ضدعفونی بدن ندارد، اظهار کرد: متاسفانه این روزها باور غلطی در برخی شکل گرفته که تصور می‌کنند شرب ترکیبات الکلی باعث ضدعفونی و پیشگیری از بروز عفونت ویروسی کرونا می‌شود، در حالی‌که این مساله هیچ پایه و اساس علمی نداشته و فاقد وجاهت قانونی است.
2	به گزارش روز نو :دکتر شاهین شادنیا، استاد گروه سم‌شناسی بالینی و مسمومیت‌های دانشگاه علوم پزشکی شهید بهشتی ، با تاکید بر عوارض شدید ناشی از مسمومیت با الکل متانول، تشریح کرد: آن چیزی که عملا برای ضدعفونی سطوح و نظیر آن استفاده می‌شود، الکل اتیلیک یا اتانول و یا همان الکل سفید است که محلول‌های ۷۰ درصد آن تهیه شده و به عنوان آنتی‌سپتیک برای ضدعفونی دست و سطوح استفاده می‌شود.
3	این در حالی‌است که گاهی به‌جای اتانول از متانول یا الکل سمی چوب استفاده می‌شود که نقش و کارایی ضدعفونی‌کننده بالایی ندارد.
4	وی با بیان این‌که الکل اتیلیک خاصیت سمیت‌زایی به‌دنبال جذب پوستی ندارد، گفت: اگرچه همزمان با استفاده از اتانول برای ضدعفونی پوست، مقدار ناچیزی الکل جذب پوست می‌شود، با این حال خطر ایجاد سمیت ندارد.
5	این در حالی‌است که متانول که به‌عنوان الکل چوب شناخته می‌شود، یک الکل سمی بوده و استفاده از آن برای ضدعفونی کردن پوست و سطوح توصیه نمی‌شود، چراکه خاصیت آنتی‌سپتیک بالایی ندارد.
6	دکتر شادنیا با هشدار نسبت به افزایش تعداد مراجعین دچار مسمومیت ناشی از مصرف الکل در بیمارستان‌ها، اظهار کرد: متاسفانه چیزی که این روزها شاهدیم این است که عده‌ای تصور می‌کنند که چون ویروس کووید۱۹ نسبت به الکل حساس بوده و با ضدعفونی دست و سطوح با الکل از بین می‌رود، بنابراین با شرب الکل نیز همین اتفاق در داخل بدن می‌افتد و در واقع به شکلی نقش ضدعفونی‌کننده در بدن ایجاد می‌شود، در حالی‌که این یک باور و تصور غلط، غیرعلمی و غیربهداشتی است.
7	وی خاطرنشان کرد: همین باور غلط باعث شده در چند روز اخیر شاهد بیمارانی باشیم که با تصور نابودی کرونا اقدام به شرب ترکیبات الکلی کرده‌اند و در برخی موارد این الکل متانول بوده و منجر به بروز مسمومیت حاد و شدید در افراد شده است.
8	رییس بخش مسمومین بیمارستان لقمان تهران با اشاره به عوارض خطرناک شرب الکل متانول، تصریح کرد: مسمومیت با متانول می‌تواند منجر به ایجاد عوارض جدی چشمی از تاری دید، کاهش بینایی و کوری دائمی تا نهایتا درگیری‌های مغزی، کاهش سطح هوشیاری، کما و در نهایت مرگ بیمار شود.
9	وی با اشاره به سمیت بالای متانول، عنوان کرد: مساله مهم بعدی، دشواری افتراق اتانول از متانول برای افراد عادی است، چراکه هر دو الکل اتیلیک و متانول بی‌رنگند.
10	دکتر شادنیا با تاکید مجدد بر این‌که باور نابودی کروناویروس با مصرف خوراکی الکل یک باور غلط است، اظهار کرد: طی روزهای اخیر با همین باور غلط شاهد مراجعه بیمارانی با علایم چشمی، کاهش سطح هوشیاری و عوارض جدی به خاطر مسمویت ناشی از مصرف الکل و این رفتار غلط غیرعلمی و غیربهداشتی بودیم.
11	وی با اشاره به وضعیت وخیم برخی مراجعان، تصریح کرد: خوشبختانه با انجام دیالیز، عوارض و علایم چشمی برخی بیماران برطرف و از بیمارستان مرخص شدند ولی متاسفانه طی همین چند روز اخیر شاهد دو مورد مرگ ناشی از مسمومیت با متانول بودیم.
12	رییس بخش مسمومین بیمارستان لقمان در پایان با تاکید بر این مساله که در شرایط فعلی همه بیمارستان‌ها و کادر درمان کشور درگیر درمان بیماران مبتلا به ویروس کرونا هستند، خاطرنشان کرد: در این شرایط باید سعی کنیم با مراقبت بیشتر و پرهیز از انجام رفتارهای غلط بی‌پایه و اساس، از بروز سایر بیماری‌ها و افزایش فشار کاری در اورژانس و مراکز درمانی و تحمیل بار اضافه بر سیستم درمان کشور، جلوگیری کنیم.
