tabnak_data###ایران هیچگاه با ضعف پای میز مذاکره نمی‌رود/ همه فشارهای آمریکا را پشت سر گذاشتیم و امروز شرایط بهتری داریم/ دولت در انتخابات مجلس هیچ لیستی ندارد/ رهبری دوبار با کناره‌گیری‌ام خیلی جدی مخالفت کردند###https://www.tabnak.ir/fa/news/959468/ایران-هیچگاه-با-ضعف-پای-میز-مذاکره-نمی‌رود-همه-فشارهای-آمریکا-را-پشت-سر-گذاشتیم-و-امروز-شرایط-بهتری-داریم-دولت-در-انتخابات-مجلس-هیچ-لیستی-ندارد-رهبری-دوبار-با-کناره‌گیری‌ام-خیلی-جدی-مخالفت-کردند###['صفحه نخست', 'سیاسی']###2020-02-16 16:00:00###۹۵۹۴۶۸###['نشست خبری', 'رئیس جمهور', 'حسن روحانی']
6
1	رئیس‌جمهور با تاکید بر اینکه ما هیچگاه با ضعف پای میز مذاکره نمی رویم، گفت: در حالی که دشمن می خواست شرایط ما بسیار سخت باشد اما همه شاخصه های ما از لحاظ اقتصادی اجتماعی و امنیتی نشان می‌دهد که همه فشارهای آمریکایی ها را پشت سر گذاشتیم و نسبت به سال گذشته اوضاع بهتری داریم هرچند فشارها افزایش یافته است.
2	به گزارش «تابناک»، حجت‌الاسلام والمسلمین «حسن روحانی» در ابتدای نشست خبری خود با رسانه‌های داخلی و خارجی با تبریک ایام میلاد دختر پیامبر اسلام و قدردانی از حضور مردم در مراسم راهپیمایی ۲۲ بهمن گفت: سالی که گذشت، مثل سال قبل سال پرماجرایی برای ایران بود.
3	از آغاز سال با سیل در ۲۵ استان کشور مواجه بودیم که حادثه‌ای بی سابقه در تاریخ ایران بود و بعد هم حوادث طبیعی غیرمترقبه دیگری رخ داد.
4	رئیس جمهور تصریح کرد: شهادت سردار سلیمانی که برای همه مردم ما یک واقعه بسیار سخت بود و در عین‌حال حضور باشکوه مردم در مراسم تشییع ایشان نشان داد که مسیری که انتخاب کردند ادامه خواهند داد.
5	همچنین حادثه هواپیمای اوکراینی که موجب تاثر همه مردم شد و حادثه‌ کرمان که برخی از هموطنان جان خود را از دست دادند.
6	وی افزود: برخلاف همه اینها مردم ایستادگی بی نظیری در برابر فشارهای خارجی از خود نشان دادند و در حالی که دشمن می خواست شرایط ما بسیار سخت باشد اما همه شاخصه های ما از لحاظ اقتصادی اجتماعی و امنیتی نشان می‌دهد که همه فشارهای آمریکایی ها را پشت سر گذاشتیم و نسبت به سال گذشته اوضاع بهتری داریم هرچند فشارها افزایش یافته است.
7	روحانی با بیان اینکه این تحریم ها ثمری برای دشمنان ما نخواهد داشت، اظهار کرد: آنان می خواهند با فشار حداکثری به ما شرایطی را ایجاد کنند که دولت با ضعف به میز مذاکره برود، اما این نشدنی است.
8	ما هیچگاه با ضعف پای میز مذاکره نمی رویم.
9	رییس جمهوری گفت: وقتی آمارها را با سال‌های قبل از این دولت مقایسه می کنیم، می‌بینیم علی رغم تحریم و فشار داریم اقتصاد بدون نفت را برای اولین بار در تاریخ جمهوری اسلامی تجربه می‌کنیم و دیدیم که کشور بدون نفت قابل اداره است.
10	البته ممکن است پیشرفت ما کند شده باشد، اما وقتی آمارها را در بخش انرژی کشاورزی گردشگری و صنایع نگاه می‌کنیم می‌بینیم که نه تنها شرایط ما مناسب است، بلکه آمارها می گوید که اولا ملت ما چقدر فداکارانه در این دو سال در صحنه بودند و چقدر خادمان ملت در سراسر کشور تلاش‌های خود را برای کشور انجام داده‌اند.
11	وی ادامه داد: ضمن تشکر از همه مردم اعلام می کنم که ما سال آینده هم همین روند را با قدرت ادامه می دهیم و بالاخره این دشمن خواهد بود که پای میز مذاکره باز می‌گردد و در شرایط عادلانه به میز مذاکره باز می‌گردند کما اینکه در گذشته هم آنها بودند که به میز مذاکره برگشتند، البته الان هم از ما می خواهند مذاکره کنیم، ولی شرایط عادلانه باید حاکم باشد.
12	روحانی تاکید کرد: سال آینده سال خوبی خواهد بود و پیشرفت اقتصادی خواهیم داشت و روند خود را ادامه می دهیم و در برابر این مشکلات تحریمی دشمن ایستادگی خواهیم کرد.
13	روحانی در پاسخ به سئوال خبرنگاری مبنی بر طرح پیشنهادی ایران به سازمان ملل در رابطه با طرح صلح هرمز، گفت: برای همه جهانیان روشن است که در این منطقه صلح و ثبات بدون مشارکت و حضور ایران امکان ناپذیر است.
14	وی ادامه داد: ما همواره دنبال امنیت در این منطقه بودیم.
15	شهید سلیمانی ما جزو سردارانی بود که دنبال ثبات و امنیت در خاورمیانه و خلیج فارس بود.
16	آخرین تلاشش هم در مسیر گفت و گو با نخست وزیر عراق بود که ناجوانمردانه به شهادتش رساندند.
17	رئیس جمهور تصریح کرد: این طرح به همه کشورهای عضو سازمان ملل و دبیر کل ارسال شد.
18	به طور رسمی برای همه سران کشورهای منطقه ارسال کردم.
19	برخی کشورهای منطقه به خوبی استقبال کردند و برخی پاسخ صریحی ندادند.
20	ما همگان معتقد هستیم که کشورهای منطقه باید به صلح در منطقه استقرار ببخشند و همه کشورهای منطقه باید از صلح در منطقه برخوردار باشند.
21	اگر بخواهیم برخی کشورها از صلح برخوردار باشند و برخی نه، به صلح پایدار نخواهیم رسید.
22	رییس جمهوری در پاسخ به پرسشی درباره پیغام های کشورهای دوست برای خارج شدن از بن بست برجام و نیز اینکه آیا در صورت انتخاب مجدد ترامپ به عنوان رییس جمهوری آمریکا امکان دستیابی به توافق یا گشایش وجود دارد، یا نه، اظهار کرد: برای ما فرقی نمی کند چه حزبی در آمریکا حاکم باشد.
23	منافع ملی برای ما مهم است.
24	یک گروه در آمریکا معتقد است با فشار می تواند ایران را مجبور کند که آنچه می خواهیم انجام دهند و گروهی هم می‌گویند باید مذاکره شود در دولت قبلی آمریکا این توافق انجام شد که سخت هم بود، اما در زمان اجرای آن گروه دوم بر سر کار آمد و راهکار خود را تحمیل کردن مواردی به ایران اعلام کرد نه اینکه بخواهد با ایران توافق کند.
25	وی افزود: با فشاری که برخی کشورهای منطقه و رژیم صهیونیستی وارد آوردند تصور این بود که اگر فشار حداکثری به ایران بیاورند طی سه یا چهار ماه ایران تسلیم می شود و ما مجبورمی‌شویم که آن پکیج پیشنهادی آمریکا را بپذیریم اما از آن روز ۲۰ ماه می گذرد و شرایط ما از دو سال پیش بهتر است، هم در منطقه و هم در کشور.
26	رییس جمهوری با بیان اینکه آنان می خواستند بگویند که ما بدون توافق با آمریکا نمی توانیم زندگی را بگذرانیم، گفت: امروز کسی نیست که با چنین حرفی که آنان می زدند موافق باشد، و ما با کمی سختی زندگی می‌کنیم و این شرایط را پشت سر می گذاریم.
27	اگر آمریکا به برجام برگردد، از تحریم ها دست بردارد می تواند در قالب 5+1 بیاید و مذاکره کنیم.
28	روحانی در پاسخ به پرسشی در ارتباط با فضای انتخاباتی گفت: امروز شاهد شور و نشاطی در جامعه هستیم و می‌خواهیم به حداکثر برسد.
29	حتما انتخابات پرشور به نفع همه است.
30	حتما امریکایی ها از انتخابات با حضور حداکثری خوشحال نمی شوند.
31	وی ادامه داد: نگران بودم نکند شرایط به گونه ای پیش برود که رقابت نباشد.
32	وقتی رقابت باشد انتخابات سالم هم باشد مشارکت نمی شود.
33	روحانی تصریح کرد: در گزارشی که وزارت کشور به من داد، اعلام کرد هفتاد حوزه رقابتی نیست.
34	من امروز ظهر پرسیدم آخرین گزارشی که دادند فقط ۴۴ حوزه رقابتی نیست.
35	این برای من خیلی خوشحال کننده بود.
36	وی تصریح کرد: آنجاهایی که وزارت کشور اعلام می کند که حوزه رقابتی نیست باز هم مردم باید حضور پیدا کنند.
37	ممکن است از حزب آنان نباشد اما همه ما هموطن هستیم آدم فردی را انتخاب می کند که اصلح تر است و برای کشور بیش تر مفید باشد.
38	روحانی تاکید کرد: دولت درانتخابات هیچ دخالتی ندارد، ما هیچ لیستی نداریم، روحانی هم هیچ لیستی ندارد.
39	امیدوارم ما با مجلسی بسیار خوب و با روحیه جدید رو به رو باشیم.
40	وی در پاسخ به پرسشی مبنی بر اینکه شایعه استعفای وی چیست و تحلیل او از آن چیست، گفت: استعفا که معنا ندارد و از آغاز انتخابات آمدیم به مردم وعده و قول دادیم و تا ساعت آخر ان‌شاءالله پای قول خود می‌مانیم و تلاش می‌کنیم تا حد امکان این وعده‌ها را عملی کنیم.
41	روحانی ادامه داد: هیچ وقت به دنبال استعفا نبودم ولی در همان روزهای اول دولت در حالی که هنوز مراسم تحلیف انجام نشده بود خدمت رهبری گفتم که اگر کسی یا دولت بهتری وجود دارد که می تواند خدمت کند من حاضرم کنار بروم، اما ایشان شدیداً رد کردند و گفتند دوست دارم تا آخرین روز خدمت کنید.
42	رییس‌جمهوری یادآور شد: در سال ۹۷ هم باز به دلیل مسائلی که در دولت پیش آمد همین موضوع را با ایشان مطرح کردم و ایشان این بار گفتند که من حتی یک ساعت زودتر هم اجازه نمی دهم که کار دولت خاتمه یابد.
43	من این شایعه را شدیداً تکذیب می‌کنم، دولت تا آخرین روز پای کار خود می‌ماند.
44	روحانی در پاسخ به پرسش خبرنگاری درباره ارتباط ایران وعربستان،‌ گفت: همواره کشورهایی بودند که برای ما پیغام هایی در این زمینه می آوردند مثل پاکستان، عراق و کشورهای اروپایی.
45	ما همیشه پاسخ دادیم که مشکل ما پیچیده نیست و هر زمان عربستان آماده باشد آماده گفت‌وگو هستیم.
46	وی ادامه داد: مهم ترین مسئله در منطقه مسئله یمن است.
47	عربستان فکر می کرد یمن را با چند هفته یا چند ماه می تواند تسلیم کند؛ اما تا امروز هم خودش گرفتار و هم مردم یمن را گرفتار کرده است.
48	روحانی خاطرنشان کرد: البته اگر عربستان دست از تجاوزش در یمن بردارد شرایط برای گفت و گو و مصالحه آماده‌ تر خواهد بود.
49	ما معتقدیم مسئله یمن باید به خود مردم یمن واگذار شود و کشورهایی که دخالت کردند غرامت بدهند.
50	وی در پاسخ به پرسشی مبنی بر اینکه علت مطرح کردن مسئله انتصابات به جای انتخابات از سوی او چیست؟ اظهار کرد: اگر این‌طور که شما می گویید رییس جمهوری درباره انتخابات بگوید حتما خوب نیست!
51	اما من هیچ موقع انتخابات را زیر سوال نبردم و نمی برم.
52	انتخابات رکن رکین است و همه ارکان کشور به صورت مستقیم یا غیرمستقیم با انتخابات روی کار آمده‌اند.
53	همه حرف من از روز اول این بوده که نگذاریم انتخابات تبدیل به انتصابات شود.
54	روحانی تصریح کرد: اگر انتخابات نیست، پس چرا من اینهمه دعوت می کنم که مردم شرکت کنند اگر انتصابات است پس چرا من اینهمه اصرار می کنم که نهادهای نظارتی سخت گیری را کم کنند تا مشارکت بیشتر شود.
55	اصلأ انتصابات نیست و حتما ما امروز انتخابات داریم.
56	رییس جمهوری تاکید کرد: حالا ممکن است از فرایندها به طور کامل راضی نباشیم اما نباید به خاطر فرایندها همه انتخابات را رد کنیم و با صندوق ها قهر کنیم.
57	من افتخار می کنم که در دو انتخابات با رای مردم انتخاب شدم اگر این نبود که من مشروع نبودم و بقیه نهادها هم مثل مجلس مشروع نبودند، پس ان‌شاءالله همه به صحنه بیایند و رای دهند.
58	روحانی گفت: همه ما احزاب و جناح ها باید از این ذهنیت خارج شویم که یک جناح باید حرف بزند؛ معنی ندارد که در کشور یک جناح فقط حاکم باشد، ما باید تلاش کنیم اعتماد مردم را برگردانیم.
59	وی در ادامه با اشاره به حوادث آبان ماه گفت: در آبان علامتی داده شد که غلط بود.
60	در غروب جمعه علامت غلط داده شد.
61	صبح جمعه مساله بنزین به مردم اعلام شد و خرید و فروش انجام می‌شد.
62	غروب جمعه در فضای مجازی حرکت هایی شد که گویی موضوعی اختلافی است و شکاف حاکمیتی را به نادرست القا کردند.
63	حتی عده‌ای گفتند یک‌شنبه صبح قیمت را بر می‌گردانیم؛ ذهن مردم را مغشوش کردند، در حالی که این تصمیم همه حاکمیت بود.
64	تصمیم در شورای عالی اقتصاد که هر سه قوه عضو آن هستند گرفته شد و رهبری هم تایید کردند.
65	روحانی گفت: تا صبح یکشنبه این تردید را نشر می دادند.
66	تا مقام معظم رهبری این موضوع را در بیاناتشان تصریح کردند.
67	شب و روز دوشنبه مشکلی نداشتیم.
68	مشکل در شنبه و یکشنبه بود و از شبهه افکنی آغاز شد.
69	وی در پاسخ به پرسش یک خبرنگار مبنی بر اینکه نظر او درباره تغییر رژیم در ایالات متحده چیست؟ اظهار کرد: آنچه برای ما مهم است این است که مسئولان آمریکا تغییر فکر دهند تغییر رژیم را نمی‌دانم.
70	باید آنچه نفع ملت‌های منطقه و مردم آمریکا است را ترجیح دهند.
71	باید کسی در کاخ سفید باشد که مسیری انتخاب کند که به نفع همه باشد.
72	یکجانبه گرایی و اینکه آمریکا رهبر دنیاست باید از سوی کسانی که حاکم کاخ سفید می شوند کنار گذاشته شود اگر چنین شود ما از مشکلات عبور می‌کنیم.
73	رییس‌جمهور در پاسخ به سئوالی درباره حادثه هواپیمای اوکراینی چنین گفت: در زمینه هواپیمای اکراینی اشتباه موردی رخ داد.
74	آنقدر این اشتباه عجیب و غریب بود که کسی باورش نمی شد.
75	روحانی ادامه داد: همین الان هم برایم سخت است، ما در جنگ بودیم.
76	پدافند هوایی را می شناسیم، خودم هفت سال با پدافند هوایی آشنا بودم هیچ وقت چنین حادثه‌ای نداشتیم.
77	خطای موردی عجیب و غریبی صورت گرفت؛ برای همه هم عجیب بود.
78	رئیس جمهور افزود: تا رفتند بازرسی کنند از روز پنجشنبه این موضوع در ذهن ما بود، اما مقام مسئول باید به ما می گفت.
79	باید پنجشنبه غروب نتیجه اعلام می شد بجای شنبه صبح.
80	این موضوع به اعتماد عمومی لطمه زد، اما تعمدی نبود.
81	وی بیان کرد: همان نیروی مسلحی که در طول تاریخ برای ما افتخارات زیادی آفریده است این خطا را به عهده گرفت و عذرخواهی کرد.
82	من تشکر می کنم از سپاه پاسداران هم در ماجرای شهید سلمیانی جواب درست و قاطعی داد هم به مردم اطمینان داد دیگر چنین اتفاقی نمی‌افتد.
83	روحانی در پاسخ به پرسش خبرنگار نیویورکر مبنی بر تعداد کشته های آبان ماه گفت: در این حادثه رسانه‌های خارجی مبالغه عجیب و غریبی کردند.
84	صد نفر صد نفر بالا بردند تا هزار نفر را رد کردند.
85	از ابتدا هم گفته بودم مشخص شوند کسانی که از نیروهای خودی، بسیج، انتظامی، مردم عادی و عابر مشخص شوند و آن هایی که جزو معترضین بودند، به مرکز نظامی تهاجم کردند مشخص شوند.
86	این آمار در اختیار پزشکی قانونی کشور است آن ها می توانند اعلام کنند و مشکلی نیست.
87	آمار واقعی با آمار در رسانه ها فاصله زیادی دارد.
88	روحانی در پاسخ به پرسش خبرنگار دیگری مبنی بر اینکه چرا وی به عنوان دولت دستور کلیر کردن آسمان کشور را در شب اصابت موشک به هواپیمای اوکراینی اعلام نکرد و اینکه چرا زودتر ابعاد این حادثه برای مردم روشن نشد؟ گفت: در موضوع هواپیمای اوکراینی صبح چهارشنبه که حادثه رخ داد ما در دولت بودیم و آنچه که از سوی وزیر راه مطرح شد این بود که یک حادثه است که من همانجا پرسیدم که ورژن هواپیما چه بوده است؟ مثلاً از ورژن های پرحادثه بوده یا نه.
89	بعد از ظهر همان روز نیز در شورای عالی امنیت ملی جلسه‌ای را داشتیم که برای موضوع عین الاسد برگزار شد و در آن جلسه هم گرچه هواپیما اوکراینی بحث ما نبود اما در پایان جلسه مطرح شد و بازهم موضوع حادثه مطرح بود نه چیز دیگر.
90	وی افزود: اما شب که با رییس جمهوری اوکراین صحبت کردم ایشان لحنش متفاوت بود و احتمالاتی را مطرح می کرد.
91	شب پنجشنبه که من با ستاد کل صحبت می کردم احتمال خطا را می دادند و من همان وقت گفتم که اگر چنین حس می کنید همین الان اعلام کنید که گفتند هنوز ابهامات و شبهاتی وجود دارد و فردا جمعه که ساعت دو تا سه بعد از ظهر بود گفتند که دیگر موضوع خطای انسانی است و گفتم اعلام شود که گفتند در حال تنظیم بیانیه‌ در این زمینه هستیم.
92	اما اولین لحظه‌ای که به صورت رسمی به من اعلام شد طی تلفنی از سوی رییس ستاد کل متوجه شدم که خطای انسانی محرز شده است و همان شب هم جلسه شورای عالی امنیت ملی برگزار شد و بیانیه ستاد کل هم آنجا خوانده شد و گفتیم که همین حالا موضوع را اعلام کنید که گفتند باشد اما اینکه همان ۱۲ شب اعلام نشد من تعجب کردم.
93	رییس جمهور گفت: در نهایت این موضوع صبح روز بعد اعلام شد، ولی می شد روند را تسریع بخشید تا چند ساعتی زودتر این ماجرا اعلام شود اما واقعا حادثه عجیبی بود و الان هم داریم موضوع را پیگیری می‌کنیم و امیدواریم که کار را با اوکراینی‌ها ادامه دهیم.
94	روحانی ادامه داد: در مورد کلیر شدن آسمان هم باید گفت که همه هواپیماها تردد می‌کنند.
95	در شرایط خاص که باید مسیری بسته شود این موضوع را هواپیمایی کشوری باید اعلام کند، ولی اینکه چه کسی این را به این سازمان بگوید یا سازمان هواشناسی است یا ستاد کل نیروهای مسلح است که باید این را اعلام کنند.
96	دولت در این زمینه مسئولیتی برای کلیر کردن اصلأ ندارد و همیشه روال همین بوده است.
97	وی در پاسخ به پرسش خبرنگازی مبنی بر اینکه نظر او درباره به خطر افتادن برجام و فعال شدن مکانیزم ماشه چیست، اظهار کرد: صرف چند هفته آینده هیچ اتفاقی نمی افتد در برجام تعهداتی ما داریم و تعهداتی هم طرف مقابل.
98	بعد از خروج آمریکا ما تعهدات خود را کاهش دادیم و امروز در فعالیت هسته‌ای به تعهدات برجام پایبند نیستیم، بلکه به آژانس پایبندیم.
99	روحانی تاکید کرد: بعد از این روندی که برخی کشورهای اروپایی طی کردند همان استفاده از مکانیزم ماشه بود که گفتیم چنین عملی از لحاظ حقوقی درست نیست و این را به آقای جوزف بورل هم در تهران گفتیم که او به نظر می رسید پاسخ من را پذیرفته یا لااقل برای آن جوابی ندارد.
100	رییس جمهور تصریح کرد: ما به اروپایی ها گفتیم که استفاده از این مکانیزم به نفع هیچ کس نیست و خودشان می دانند که در پایان آن چه اتفاقی می‌افتد.
101	این را در نامه ای صریحا به رهبران کشورهای اروپایی اعلام کردم و آقای بورل هم گفت که فعلا برای زمان نامعلومی این مکانیزم را کنار گذاشتیم و امیدواریم که اروپا هم راهی برای رسیدن به یک شرایط مناسب پیدا کند و همه به برجام بازگردیم.
102	رئیس‌جمهور در ارتباط با سرنوشت لوایح چهارگانه گفت: دعای ما این است که وقتی مجلس آینده تشکیل می شود و روز جمعه که مردم پای صندوق رای می روند مجلس و دولت با هماهنگی بیشتری روی این موضوع کار کنند.
103	وی ادامه داد: جای تاسف است که لوایح مختلفی به مجلس دادیم و برخی از آن ها مورد بررسی قرار نگرفت.
104	روحانی گفت: لایحه جامع انتخابات که ماه ها دولت روی آن کار کرد و لایحه بسیار خوبی بود و ما می خواستیم ماه ها پیش تصویب شود، متاسفانه کنار رفت.
105	سه لایحه مهمی که برای مسئله شفافیت، تعارض منافع و فساد دادیم هنوز مورد رسیدگی نهایی قرار نگرفته است.
106	روحانی گفت: دولت دو لایحه مهم به مجلس داد یکی پالرمو و یکی الحاق به کنوانسیونی بود که برای مبارزه با مسائل مالی تروریسم بود.
107	در مجلس هم خوب مورد بررسی قرار گرفتند شورای نگهبان هم فقط در یک مورد که قابل تقاهم بود مشکل داشت و مابقی را بررسی کرد.
108	محمود واعظی رییس دفتر رییس جمهور، فریدون وردی نژاد معاون سیاسی دفتر رییس جمهور، علی رضا معزی معاون ارتباطات و اطلاع رسانی دفتر رییس جمهور، سید عباس موسوی سخنگوی وزات امور خارجه، حسام الدین آشنا مشاور فرهنگی رییس جمهور ، مدیر عامل خبرگزاری ‌های داخلی و برخی مدیران مسئول رسانه‌ها در این نشست خبری حضور دارند.
