asriran_1_data###میانگین مصرف بنزین به ۷۲ میلیون لیتر در روز رسید###https://www.asriran.com/fa/news/717783/میانگین-مصرف-بنزین-به-۷۲-میلیون-لیتر-در-روز-رسید###['اقتصادی']###2020-03-08 21:41:00###۷۱۷۷۸۳###['بنزین', 'کرونا']
3
1	میانگین مصرف‌ بنزین کشور در ۱۶ روز نخست اسفندماه ۹۸ به حدود ۷۲ میلیون لیتر رسید.
2	به گزارش شرکت ملی پالایش و پخش فرآورده‌های نفتی، بر اساس گزارش‌های اخیر شرکت ملی پخش فرآورده‌های نفتی، میانگین مصرف روزانه بنزین کشور پیش از اجرای طرح مدیریت مصرف سوخت (۲۴ آبان‌ماه ۹۸)، ۹۵ میلیون لیتر در روز بود که پس از اجرای طرح با ۲۰ میلیون لیتر کاهش به ۷۵ میلیون لیتر در روز رسید.
3	این در حالی است که کاهش پلکانی مصرف بنزین با شیوع ویروس کرونا و در پی آن خانه‌نشین شدن مردم و کاهش محسوس تردد خودروها، در ۱۶ روز نخست اسفندماه به رقم مصرف حدود ۷۲ میلیون لیتر در روز رسید و انتظار می‌رود این روند با توجه به محدویت‌هایی که برای سفرهای نوروزی اعمال شده است، همچنان ادامه یابد.
4	از سوی دیگر باتوجه به انتشار ویروس کرونا در کشور باید گفت به‌رغم کاهش ترددها و خلوت‌تر شدن خیابان‌ها انتظار می‌رود تا با توجه به ابلاغیه‌های صادر شده از سوی شرکت ملی پخش، توجه خاص‌تری نسبت به نحوه سوخت‌گیری در جایگاه‌های عرضه سوخت چه از سوی جایگاه‌داران و چه از سوی مردم صورت بگیرد.
5	بر اساس ابلاغیه‌ای که به‌تازگی از سوی شرکت‌ ملی‌ پخش‌ فرآورده‌های‌ نفتی صادر شده است، سرنشینان خودرو با توجه به محدودیت‌های ایجادشده به‌منظور پیشگیری از گسترش ویروس کرونا یا باید با استفاده از دستکش اقدام به سوخت‌گیری کنند، یا به اپراتورهای جایگاه اجازه این کار را بدهند.
