roozno_data###از امروز طرح «بسیج ملی مقابله با کرونا» در ۳ یا ۴ نقطه که بیشترین میزان آلودگی به کرونا را داشته اند، آغاز می شود / مراجعه به منازل ممکن است در موارد بسیار نادر و با هماهنگی قبلی و با ضرورت کامل باشد###http://roozno.com//fa/news/416947/از-امروز-طرح-بسیج-ملی-مقابله-با-کرونا-در-۳-یا-۴-نقطه-که-بیشترین-میزان-آلودگی-به-کرونا-را-داشته-اند-آغاز-می-شود-مراجعه-به-منازل-ممکن-است-در-موارد-بسیار-نادر-و-با-هماهنگی-قبلی-و-با-ضرورت-کامل-باشد###[]###2020-03-05 13:50:00###۴۱۶۹۴۷###['وزیر بهداشت', 'مقابله با کرونا']
1
1	وزیر بهداشت درباره بسیج ملی مقابله با کرونا گفت: در قالب این طرح، از طریق سامانهها و تماس تلفنی با خانوادهها، موارد مشکوک یا مبتلا به کووید۱۹ را به مراکزی که در نظر گرفته ایم، دعوت می کنیم و در این مراکز که پزشکان و نیروهای بهداشتی و درمانی حضور دارند، این موارد بررسی و آزمایش شوند و موارد مثبت داروهای خود را دریافت کنند و به منزل برگردند و با آموزش هایی که می بینند، تحت قرنطینه قرار بگیرند و اطرافیان این افراد نیز آموزش های لازم را فراگیرند و نیروهای ما از طریق تماس تلفنی و سامانه های سیب، ناب و سینا با آنها در تماس باشند.
2	وزیر بهداشت گفت: آنچه امروز در مورد مدیریت بیماری کووید۱۹(کروناویروس) در کشور داریم به مراتب از روزهای قبل، بهتر و سازمان یافته‌تر است و یکی از عوامل افزایش شناسایی موارد ابتلا به این بیماری، افزایش تعداد آزمایشگاه‌های کشور از ۳ به ۲۲ و تا پایان هفته آینده به ۴۰ آزمایشگاه است.
3	به گزارش روز نو : سعید نمکی در نشست بررسی اجرای طرح بسیج ملی مقابله با کرونا در ستاد وزارت بهداشت اظهار کرد: یکی از دستاوردهای کشور در مورد بیماری کووید۱۹ این است که فاصله مرگ و میرها با موارد ابتلا و شناسایی شده، به شدت در حال افزایش است و تعداد افرادی که به این بیماری مبتلا می شوند و بهبود می یابند، به مراتب بیشتر از افرادی است که جان خود را بر اثر این بیماری از دست می دهند.
4	وی افزود: از همه همکارانم که شبانه روز در حال ارائه خدمات به مردم هستند و همچنین از اصحاب رسانه به ویژه صدا و سیما که در روزهای اخیر، سنگ تمام گذاشتند و لحظه ای همکاران بنده را تنها نگذاشتند و در افزایش روحیه و توان همکاران ما بسیار موثر بودند، سپاسگزارم.
5	وزیر بهداشت تاکید کرد: بعد از پیام دلگرم کننده رهبر معظم انقلاب و فرمانی که برای وحدت و همدلی برای مقابله با کروناویروس فرمودند، بازهم وفاق ملی در کشور شکل گرفت و تجربه روزهای دفاع مقدس را دوباره از نزدیک می بینیم.
6	به عنوان یک خدمتگزار کوچک که سالها پیش تجربه همکاری را در بسیج واکسیناسیون، ریشه کنی فلج اطفال، بسیج ملی کنترل فشارخون و خیلی از برنامه های ملی با بسیج داشتم، امروز نیز از مشارکت این نهاد در اجرای بسیج ملی مقابله با کرونا، بهره می بریم.
7	نمکی افزود: در یکی دو روز اخیر بنده و همکارانم اعلام کردیم که قرار است بسیج ملی مبارزه با کرونا را در قالب یک همکاری بین بخشی در کشور آغاز کنیم.
8	در کل کشور، بیش از ۱۷ هزار خانه بهداشت و بیش از ۹ هزار مرکز بهداشتی و درمانی یا مرکز جامع خدمات سلامت در شهرها، حاشیه شهرها و روستاهای بزرگ داریم و مقرر شد که در کنار بسیج و بسیج جامعه پزشکی، سازمان نظام پرستاری و سازمانهای مردم نهاد سلامت، یک کار سازمان یافته را آغاز کنیم و در مراکز بهداشتی و درمانی، خانه های بهداشت و پایگاه های بسیج در کنار همدیگر قرار بگیریم.
9	وی ادامه داد: در قالب این طرح، از طریق سامانهها و تماس تلفنی با خانوادهها، موارد مشکوک یا مبتلا به کووید۱۹ را به مراکزی که در نظر گرفته ایم، دعوت می کنیم و در این مراکز که پزشکان و نیروهای بهداشتی و درمانی حضور دارند، این موارد بررسی و آزمایش شوند و موارد مثبت داروهای خود را دریافت کنند و به منزل برگردند و با آموزش هایی که می بینند، تحت قرنطینه قرار بگیرند و اطرافیان این افراد نیز آموزش های لازم را فراگیرند و نیروهای ما از طریق تماس تلفنی و سامانه های سیب، ناب و سینا با آنها در تماس باشند.
10	وزیر بهداشت اضافه کرد: اگر بعد از چندین روز، افراد مشکوک یا مبتلا به کرونا در منزل، نیازمند بستری بودند با معرفی نامه ای که به آنها داده ایم مستقیما می توانند به مراکز درمانی بیمارستانی که به آنها اعلام می شود، مراجعه می کنند و اگر مواردی باشند که البته تعدادشان بسیار اندک است که نیاز باشد همکاران ما بنا به درخواست خانواده ها یا به دلیل مشکل در انتقال بیماران دارند، به منازل آنها مراجعه کنند، همکاران ما با حفاظ، ماسک و پوشش ایمنی کامل برای مراجعه و انتقال آنها به بیمارستانها، گندزدایی و سم پاشی منازل و ایزوله کردن سایر افراد خانواده، مراجعه خواهند کرد اما مراجعه ما به منازل ممکن است در موارد بسیار نادر و با هماهنگی قبلی و با ضرورت کامل باشد.
11	نمکی خاطرنشان کرد: ارتباط ما با افراد مشکوک یا مبتلا به کرونا از طریق سامانه های وزارت بهداشت از جمله سیب، ناب و سینا و همچنین تماس تلفنی خواهد بود.
12	افرادی که در بسیج ملی مقابله با کرونا حضور دارند، مواردی از جمله بهداشت محیط فضاهای محله، گندزدایی و ضدعفونی کردن معابر و اماکن عمومی را انجام می دهند.
13	وی یادآور شد: در طرح بسیج ملی مقابله با کرونا، گلوگاه های شهرهای آلوده به کروناویروس برای رفت و آمد و محدودیت در تردد افراد آلوده یا مشکوک، کنترل می شوند و افراد مشکوک یا مبتلا به کروناویروس، به مراکز قرنطینه اعزام می شوند.
14	با لطف خدا و پشتیبانی ارگانها و نهادهایی مانند بسیج، از روز پنجشنبه این طرح در ۳ یا ۴ نقطه که بیشترین میزان آلودگی به کروناویروس داشته اند، آغاز می شود تا بتوانیم بعد از چندین روز بگوییم که در این مناطق، دیگر خانه و خانواده ای نداریم که آلوده به کروناویروس باشند و ما ندانیم.
15	وزیر بهداشت گفت: در روزهای آینده طرح بسیج ملی مقابله با کرونا در سایر استانها آغاز می شود و در جلسه ویدیو کنفرانس مشترک بین مسئولان سازمان بسیج و همکاران ما در وزارت بهداشت و سازمان های مردم نهاد، جزییات اجرای طرح تشریح می شود و از امروز (پنجشنبه)این طرح آغاز می شود و در روزهای آینده با رفع کاستی ها، توسعه پیدا می کند.
16	نمکی اظهار داشت: در تمام مراکز و بیمارستان های ارجاعی و پذیرنده بیماران مبتلا به کروناویروس(کووید۱۹)، امکانات و تجهیزات مورد نیاز را فراهم کرده ایم و امیدوارم که با همدلی، وفاق، همکاری تنگاتنگ و مشترک بتوانیم در اسرع وقت، خبر خوش مهار این بیماری در سراسر کشور را به مردم اعلام کنیم.
17	گفتنی است در این نشست رییس سازمان بسیج مستضعفین، رییس سازمان نظام پرستاری، معاونین بهداشت و درمان وزارت بهداشت، رییس مرکز روابط عمومی و اطلاع رسانی وزارت بهداشت و مشاور معاون بهداشت در بیماری های غیرواگیر و جلب مشارکت های سازمان های مردم نهاد بهداشت حضور داشتند.
