roozno_data###روحانی: کسب و کارهای کم ریسک از ۲۳ فروردین آغاز به کار کنند###http://roozno.com//fa/news/420581/روحانی-کسب-و-کارهای-کم-ریسک-از-۲۳-فروردین-آغاز-به-کار-کنند###[]###2020-04-05 13:08:00###۴۲۰۵۸۱###['روحانی', 'کسب و کارها']
1
1	رییس جمهوری ازآغاز فعالیت مشاغل و کسب و کارهای کم ریسک از ۲۳ فروردین در استان‌ها و ۳۰ فروردین در تهران خبر داد و گفت: تمام ارکان نظام در مبارزه یکپارچه و هماهنگ هستند و هیچ اختلاف نظری در مبارزه با کرونا وجود ندارد.
2	به گزارش روز نو ، حجت‌الاسلام و المسلمین حسن روحانی در جلسه ستاد ملی مقابله با کرونا با تبریک روز جوان و روز سلامت اظهارداشت: در روندی که برای مساله مبارزه با کرونا و مقابله با آن پیش رو داریم، در این زمینه هیچ اختلاف نظری بین دستگاه های دولتی وجود ندارد بین سه قوای سه گانه هم اختلاف نظری وجود ندارد.
3	وی اضافه کرد: همه باهم در کنار هم و همراه با نیروهای مسلح این کار را انجام می دهیم.
4	برای مقام معظم رهبری هم چند بار نامه نوشتیم و دریافت کردیم و ایشان هم همراهی فرمودند.
5	کل نظام یکپارچه است؛ بدخواهان اگر عصبانی و ناراحت هستند خودشان می‌دانند.
6	اهم اظهارات وی را در ادامه به نقل از ایرنا، مهر، فارس و تسنیم بخوانید؛* کرونا با همه گرفتاری‌هایی که ایجاد کرده آثاری هم داشته است.
7	در این روزها شاهد وحدت بیشتر جامعه بودیم؛ وحدت بین دولت، نیروهای مسلح و مردم و یکپارچگی امروز در سراسر کشور مشاهده می شود.
8	گزارشات راجع به سالم بودن هوا و وضعیت ترافیک هم یکی دیگر از آثار آن است.
9	* بین وزارتخانه‌ها و به ویژه بین وزارت صنعت، معدن و تجارت و وزارت بهداشت، ‌درمان و آموزش پزشکی اختلاف وجود ندارد.
10	گوشه‌ای کسی پیدا می شود و چیزهایی به رسانه‌های خارج از کشور می‌دهد، آنها هم موضوع را بزرگ می کنند.
11	برخلاف دعوت بدخواهان و ضد انقلاب که مردم را دعوت می‌کنند بین سلامت و فعالیت اقتصادی یکی را باید انتخاب کنند باید گفت این هم مردود، غلط و ناصواب است.
12	فعالیت اقتصادی و پروتکل بهداشتی هر دو قابل ارائه است.
13	همه اینها باید پا به پا باشد اما همه پروتکل‌ها و اصولی که وزارت بهداشت اعلام می کند باید مورد مراعات همه ما قرار بگیرد.
14	* امروز نسبت به طرح جدید فاصله گذاری هوشمند بحث کردیم و کارگروهی این را بحث و در این چند روز در وزارت کشور بررسی کرده بود.
15	کمیته اجتماعی ستاد مل مقابله با کرونا هم آن را بررسی کرد و مصوبه ای هم در پی داشت.
16	طبق این مصوبه، فعالیت‌های کم ریسک از ۲۳ فروردین با رعایت پروتکل وزارت بهداشت،‌درمان و آموزش پزشکی در استان ها می‌تواند فعالیت کند.
17	البته فعالیت‌های اقتصادی قبلا هم با حفظ و رعایت این پروتکل برپا بود.
18	اما فعالیت‌های پرریسک همچنان ممنوع است تا بعد ا راجع به آن تصمیم گیری شود.
19	*{ درباره فعالیت‌های اقتصادی استان تهران}:‌ فعالیت اقتصادی در استان تهران از ۳۰ فروردین با در نظر گرفتن پروتکل وزارت بهداشت آغاز به کار می‌کند.
20	در بحث کسب و کارهای کم ریسک، فعالیت‌های کسبه و فعالیت‌های اقتصادی که پرریسک نیست قرار شد از شنبه ۲۳ فروردین با مراعات پروتکل های اعلام شده وزارت بهداشت کار خود را آغاز کنند و حتما باید روی این پروتکل نظارت شود.
21	* آغاز این فعالیت به معنی این نیست که اصل در خانه ماندن را فراموش کرده یا نقض کرده باشیم، آنهایی که حضورشان در خیابان ضرورتی ندارد باید به این اصل توجه کنند.
22	برای بازگشایی فعالیت تصیمیم بر این شد که از یک روند پلکانی استفاد کنند که این روند پیشنهاد وزارت بهداشت بود.
23	بنابراین ما هم از لحاظ فعالیت اقتصادی پلکانی در نظر گرفتیم و نسبت به ادارات دولتی نیز پلکانی تصمیم گرفتیم.
24	* در تهران از هفته آینده یعنی ۲۳ فروردین دو سوم کارمندان ملزم به حضور در سر کار خواهند بود و یک سوم مخیر هستند که سر کار باشند یا خیر و مسئولان ادارات هستند که در این زمینه تصمیم گیر هستند.
25	دیگر نیاز به بیان نیست که آن کسانی که مبتلا به کرونا هستند وظیفه دارند که سر کار خود حاضر نشوند و آمدن سر کار برای آنها جرم محسوب می‌شود کسی که دارای کرونا است آمدن در جامعه و سر کار ممنوع است و باید خود را یا در خانه یا در نقاهتگاه و یا در بیمارستان خود را قرنطینه کند.
26	*بازگشایی فعالیت‌ها در جامعه به صورت پلکانی و تدریجی آغاز می شود، ما هم نسبت به فعالیت اقتصادی در استان‌ها و استان تهران و هم نسبت به سایر فعالیت‌ها در کشور به صورت پلکانی و تدریجی تصمیم گرفتیم.
27	*ادارت دولتی اکنون نیز فعال هستند و همه مشغول فعالیت هستند البته از هفته آینده از ۲۳ فرودین ماه فعالیت ادارات به این صورت خواهد بود که دو سوم سرکار حاضر می‌شوند و یک سوم از کارکنان مجاز هستند که سر کار نروند و بخش‌های مختلف درباره حضور یک سومی کارکنان به صورت گردشی تصمیم گیری کنند که یک سوم کمتر در محل کار حضور پیدا کنند مگر جاهایی که ضرورت داشته باشد بیش از دو سوم فعالیت بکنند.
28	البته افرادی که سن بالاتری و یا بیماری‌های زمینه ای هستند در اولویت یک سومی قرار بگیرند.
29	*هر کس کرونا مبتلا شد موظف است به رییس بخش خود در محل کار اعلام کند و سر کار نیاید و باید برای مدتی که برای درمان مشخص شده حدود دو هفته باید به صورت قرنطینه باید در منزل یا نقاهتگاه و یا بیمارستان بنا به شرایط بیماری بماند.
30	*حضور فرد مبتلا در محل کار تخلف است و کسی که می‌داند مبتلا است و آزمایش او مثبت شده است نباید سر کار برود و یا رییس او بگوید باید به سر کار بیاید و اشکال ندارد؛ این موضوع کاملا روشن است حضور کسی که مبتلا به بیماری کرونا است در جامعه و سرکار و اجتماعات ممنوع است و باید خود را قرنطینه کند که همه جامعه باید توجه داشته باشند.
31	* همه آزمایشگاه‌های باید نتیجه را به سه جا یعنی، خود فرد، خانواده بیمار و محل کار اعلام کنند که نتیجه آزمایش مثبت بوده است و این موضوع برای ما مهم است.
32	این به دلیل این است که اهمیت دارد که بیمار باید خود را قرنطینه کند.
33	* کسی که آزمایشش مثبت شد، نباید اضطراب و نگرانی داشته باشد.
34	بسیاری از مردم با ایزوله کردن و قرنطینه خود و بدون درمان خوب می‌شوند و رقم این افراد، ۸۵ درصد است.
35	ممکن است ۱۵ الی ۲۰ درصد از بیماران نیز به مشکل خورده و به دکتر مراجعه کنند و برخی نیز نیاز به پروتکل درمانی داشته باشند.
36	* از صد نفری که مبتلا می‌شوند حدود سه یا چهار نفر با خطر مرگ مواجه هستند.
37	نرم‌های جهانی مرگ در مورد این بیماری پنج درصد است و ما باید تلاش کنیم به زیر سه و دو درصد برسیم.
38	* باید این بیماری را به منزله آنفولانزا بدانیم.
39	مگر کسی آنفولانزا می‌گیرد، آن را پنهان می‌کند و یا نگران می‌شود.
40	باید همه اصول بهداشتی را مراعات کنیم.
41	اجتماع نباشد، به اجتماع نرویم، دست ندهیم و در مکان‌های لازم از دستکش و ماسک استفاده کنیم.
42	* وقتی به کسی می‌گویند مبتلا شده، فاجعه رخ نداده است و باید خودش مراعات کند.
43	ما از این وضعیت عبور می‌کنیم.
44	ترس از کرونا از خود بیماری خطرناک‌تر است و اضطراب و مشکلاتی ایجاد می‌کند.
45	*{ در مورد ساعت کاری ادارات}: کار ادارات نیز از ۲۳ فروردین در همه استان‌ها و خود تهران، از ۷ صبح تا ۲ بعدازظهر خواهد بود.
46	چون نهار و نماز جماعت نیست، از همین رو کار به صورت پیوسته خواهد بود و تا ساعت ۱۴ خوب است.
47	ماه رمضان نیز اینگونه خواهد بود.
48	*موضوع بعدی، موضوع نقل و انتقال بود که مورد بحث قرار گرفت.
49	الحمدالله در بحث نقل و انتقال، 2 خبر خوش در این جلسه داده شد؛ یک خبر خوب این بود که کلیه کالاهایی که ضروری بوده، جابجا شود.
50	چه از گمرک به شهرها، چه از مراکز به مرکز مصرف یا کارخانه‌ها.
51	این کار بدون هیچ خللی به خوبی انجام گرفته و حتی اعلام شد یک درصد هم کمتر از سال‌های پیش نبوده است.
52	از همه آنهایی که در بخش حمل و نقل فعالیت می‌کنند، همه رانندگان عزیز، همه شرکت‌های حمل و نقل، همه اتوبوس‌ها، قطار و هواپیما و همه کسانی که تلاش می‌کنند، تشکر می کنم.
53	*برای داروهایی که از خارج وارد می شود، همین هواپیماها، تلاش می‌کنند.
54	بسیاری از کالاها توسط قطار حمل می‌شود.
55	از همه آنها در بخش حمل و نقل تشکر می‌کنیم.
56	*نکته دوم این بود که گفته شد در ماه اسفند و فروردین که مشکل کرونا داشتیم، از کارگران و افرادی که در بخش حمل و نقل کار می‌کنند، هیچ فردی نه اخراج شده و نه تعدیل شده است.
57	این هم خبر خوشی بود.
58	*الحمدالله همه اینها مشمول تسهیلات بانکی می‌شوند که این تسهیلات بانکی شرط‌اش این است که کسی را اخراج و تعدیل نکرده باشند.
59	این هم خبر خوشی بود که داده شد.
60	*بنابراین همچنان اتوبوس‌ها، قطار، هواپیما، کشتی همه فعالیت خودشان را با آن پروتکل‌هایی که اعلام شده، انجام می‌دهند و رعایت فاصله و استفاده از ماسک را مراعات کنند.
61	همه این چیزهایی که گفتند باید مراعات کنند و کارشان را انجام دهند.
62	*اما نسبت به خودروهای شخصی که در داخل استان آزاد هستند و فعالیت آنها ممنوع نبوده و بین استان تهران و البرز هم فعالیت‌ها تقریباً یکی است که یک استان تلقی شده است اما بین استان و استان ممنوع بوده است و همچنان تا 30 فروردین ممنوع خواهد بود که این ممنوعیت را باید مورد مراعات قرار دهند و آزادی تردد بین استان‌ها از 30 فروردین شروع خواهد شد.
63	*آخرین بحثی که داشتیم راجع به بخش آموزش و آموزش پرورش و آموزش عالی بود و دراینجا بحثی‌هایی مطرح شد که کمیته اجتماعی – امنیتی این گزارش را داد و در آموزش و پرورش و آموزش عالی، فعلاً تصمیم بر این است که در بخش آموزش به استثناء آموزش تکمیلی از 30 فروردین آموزش‌های تکمیلی مخصوصاً بخش دکترا حضور خواهند داشت و بعد هم ممکن است بخش‌های دیگر ولی در بخش کارشناسی و همچنین آموزش و پرورش تصمیم این است که تا 30 فروردین فعالیت آموزشی‌ در مدارس تعطیل باشد و از فضای مجازی استفاده کنند.
64	*البته این اختیارات را به آموزش و پرورش دادیم که استان‌هایی که می‌توانند فعالیت را آغاز کند و ما استان‌های سفیدی در جنوب کشور داریم که هیچ مشکلی برای آموزش و پرورش وجود ندارد.
65	استان های بوشهر، هرمزگان و سیستان و بلوچستان اصلاً مشکلی برای بحث آموزش ندارند و آموزش‌ و پرورش در استان‌های سفید می‌تواند فعالیت خود را شروع کند و مانعی وجود ندارد و برای کشور بحث می‌کنیم که فعلاً آموزش تا پایان فروردین تعطیل است تا در جلسات بعدی چه تصمیمی باید برای اینها اتخاذ کنیم.
66	*ضمناً شیوه کار این ویروس برای ما صد در صد روشن نیست یعنی وزارت بهداشت، درمان ما نمی‌تواند به ما جواب دهد که شکل فعالیت‌ این ویروس یک ماه و دو ماه دیگر و تابستان که هوا گرم می‌شود چگونه است و چیز روشن و قطعی در اختیار ندارد بنابراین باید صبر کنیم و همه اصول بهداشتی را مراعات کنیم تا ببینیم در ماه‌های بعد وضع ما چگونه خواهد شد.
67	*البته راجع به اماکن مقدسه گفتم و تأکید کردم که این اماکن مقدسه فعلاً تا آخر فروردین مثل سابق تعطیل می‌ماند و اینکه برای 30 فروردین به بعد چه خواهد شد، تصمیمی است که در جلسات آینده اتخاذ می‌کنیم و24 فروردین جلسه بعدی ما خواهد بود اما اگر تا 24 فروردین جلسه‌ای لازم است، می‌توانیم باز جلسه بگذاریم و قبلاً به دوستان عزیز و برادران برای جلسه اطلاع می‌دهیم
