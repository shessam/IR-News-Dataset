roozno_data###ماجرای "استیضاح هیات رئیسه" و "فیلترینگ اینستاگرام" چیست؟###http://roozno.com//fa/news/433375/ماجرای-استیضاح-هیات-رئیسه-و-فیلترینگ-اینستاگرام-چیست###[]###2020-06-28 13:43:00###۴۳۳۳۷۵###['استیضاح هیات رییسه', 'فلیترینگ اینستاگرام']
1@@@2@@@3
1	دو تن از نمایندگان مجلس در گفتگو با فرارو درباره استیضاح هیئت رئیسه، فیلترینگ اینستاگرام و رابطه با دولت اظهاراتی را مطرح کردند.
2	سیدسلمان ذاکر و احمد نادری اقتصاد و معیشت مردم را اولویت مجلس خواندند و فیلترینگ اینستاگرام را در دستور کار مجلس ندانستند.
3	هر دو همچنین بر نظارت به عنوان ابزار مجلس در رابطه با دولت تأکید کردند.
4	به گزارش روز نو : در روز‌های اخیر خبر‌های مختلفی درباره مجلس به گوش رسید از فیلترینگ اینستاگرام تا استیضاح هیئت رئیسه و جلسات با وزرای دولت و نامه رؤسای کمیسیون‌های مجلس به روحانی.
5	این خبر‌ها با واکنش‌های زیادی مواجه شده است و مجلس به دور شدن از اولویت اصلی که اقتصاد و معیشت مردم است متهم شده است.
6	اما دوتن از نمایندگان مجلس یازدهم در گفتگو با فرارو با رد این اتهامات، اقتصاد و معیشت مردم را اولویت اصلی مجلس خواندند.
7	اولویت اقتصاد و معیشت مردم استسیدسلمان ذاکر در گفتگو با فرارو درباره استیضاح هیئت رئیسه مجلس گفت: در ابتدا باید دید از نظر قانونی استفاده از واژه استیضاح برای هیئت رئیسه اصلا صحیح است.
8	ما استیضاح و سؤال را برای رئیس جمهور و وزرا داریم، اما آیا هیت رئیسه را می‌توانیم مانند رئیس جمهور و وزرا استیضاح کنیم.
9	به نظر می‌رسد استفاده از استیضاح در اینجا به معنای مصطلح آن نیست و بیشتر به معنای لغوی آن یعنی درخواست توضیح درست باشد.
10	به عبارت دیگر از هیئت رئیسه درخواست توضیح می‌شود این امر معقولی است.
11	ما الان روزانه به هیئت رئیسه تذکر می‌دهیم و توضیح می‌خواهیم.
12	این‌که جلسه غیرعلنی بگذاریم از هئیت رئیسه سوال کنیم و توضیح بخواهیم معقول است، اما اگر جنبه سیاسی پیدا کند و بازتاب جهانی به آن بدهیم دیگرجا ندارد این اتفاقات در مجلس بیفتد.
13	چون مجلس نوپا است.
14	نماینده‌ها تازه آمدند و کمیسیون‌ها هم به تازگی تشکیل شده است.
15	باید کار اساسی صورت بگیرد.
16	مجلس تا راه بیفتد طول می‌کشد.
17	تاکنون رئیس جمهور، هشت وزیر و معاون وزیر به مجلس آمده گزارش داده اند، اطلاعات اولیه کشور به دست ما رسیده است.
18	باید در پی حل مشکلات مردم باشیم.
19	زمان می‌برد، اما باید مشکلات مردم همانگونه که رهبری فرمودند و رئیس مجلس هم گفتند در دستور کار قرار بگیرد.
20	وی افزود: برای استیضاح هیئت رئیسه امضا‌هایی جمع شده است، اما از میزان آن اطلاع دقیقی ندارم.
21	ولی من می‌گویم باید این بحث را مدیریت کرد.
22	خوراک برای رسانه‌ها تولید نکنیم ما باید مجلس را مدیریت کنیم.
23	کسانی هم که استیضاح هیئت رئیسه را امضا می‌کنند برای حل مشکلات مردم مدارا و مدیریت کنند.
24	نباید حاشیه سازی شود و مشکلات مردم در دستور کار قرار نگیرد.
25	این خطری است که مجلس را تهدید می‌کند.
26	ذاکر همچنین درباره موضوع فیلترینگ اینستاگرام و اولویت مجلس در این باره گفت: این موضوع کار شخصی بوده است و برخی نماینده‌ها نظر شخصی خود را ارائه کردند.
27	در مجلس اتفاق نظری بر این امر نیست.
28	او ادامه داد: اولویت مجلس بر اساس نظر مقام معظم رهبری معیشت و فرهنگ مردم است.
29	در این باره هم ما زمان و کار کارشناسی نیاز داریم.
30	بنای کار گذاشته شده و کمیسیون‌ها تشکیل شده تا به آرامی وارد کار شویم.
31	این نماینده مجلس با اشاره به نامه رؤسای کمیسیون‌ها به روحانی اضافه کرد: کار جدی در زمینه اقتصاد باید صورت بگیرد.
32	دولت همه چیز را رها کرده است و هیچ نظارتی بر گرانی‌ها نیست.
33	ببینید مواد پلاستیکی و مصالح ساختمان چقدر گران شده است، وقتی یک کیسه سیمان از ۱۲ هزار تومان به ۲۵ هزار تومان برسد معلوم است همه چیز رها شده است.
34	دولت باید جدی باشد خنده بس است، باید در برابر گرانی‌های اخیر ابهت از خود نشان دهد.
35	ما نمی‌توانیم در را باز کنیم مسئولین بروند نظارت کنند.
36	ما باید اول سیاست‌هایمان محکم باشد، مدیریت داشته باشیم و بعد اگر ایرادی هست نظارت صورت بگیرد.
37	او در ادامه گفت: نظارت در این باره بیشتر جواب می‌دهد، چون مشکل در قانون نیست.
38	مشکل در اراده و مدیریت است باید این نوع مدیریت شکسته شود باید مدیریت را به گونه‌ای میزان کرد تا به مشکلات مردم برسد.
39	اما این به معنای حمله به آقای روحانی نیست.
40	او رئیس جمهور مردم است و مردم به او رای دادند.
41	ما اگر ایراد داریم طبق قانون همانگونه که رهبر گفته عزل و نصب و اسیتضاح همه بر اساس قانون صورت می‌گیرد، اما تعامل برادرانه باید در راس باشد.
42	ما نمی‌خواهیم برای دشمن سوژه ایجاد کنیم.
43	ما می‌خواهیم در کشور خودمان مشکلات مان را حل کنیم، اما باید در برابر کسانی که محکم نیستند و در وظایف شان اهمال کاری می‌کنند برخورد جدی شود و یکی از نهاد‌هایی که باید با این افراد برخورد جدی کند مجلس است.
44	وی همچنین افزود: مجلس تازه توانسته است به مشکلات مردم در بعد معیشتی وارد شود.
45	آقای قالیباف درباره یارانه صحبت کردند این‌که مجلس درباره افزایش یارانه نقش بسزایی دارد.
46	افزایش یارانه می تواند یک امر اورژانسی باشد آن هم وقتی دولت در سیاست‌های کلی نمی‌تواند موفق باشد در سیاست‌های جزیی می‌توانیم برای معیشت مردم علاجی داشته باشیم.
47	ماجرایاین‌که بگویند مجلس سیاسی‌کاری می‌کند جفا در حق مجلس استاحمد نادری دیگر نماینده مجلس یازدهم نیز در گفتگو با فرارو با رد خبر‌هایی که به نقل از او در رسانه‌ها منتشر شده است، گفت: من هفته قبل شنیدم در صحن درباره استیضاح هیئت رئیسه چیز‌هایی مطرح شده است، اما من چیزی ندیدم که امضا شده باشد و تنها از برخی دوستان در این باره شنیدم.
48	این را هم در مصاحبه‌ام مطرح کردم که شنیده‌ها حاکی از این بود که این استیضاح برخی از اعضای هیئت رئیسه را در بر می‌گیرد، اما از سوی من به گونه‌ای در خبر نقل شده بود که به صورت قطعی این رخ داده است.
49	شرق و خبرآنلاین گذاشته بودند که من گفتم برخی از رؤسای کمیسیون‌ها تخصص ندارند اما بحث من درباره کمیسیون آموزش بود.
50	بحث من این بود در کمیسیون آموزش بهتر بود درباره ورود برخی اعضا دقت می‌شد و شاید اگر آن‌ها به کمیسیون‌های دیگر می‌رفتند، موثرتر بودند.
51	وی افزود: من با استیضاح اعضای هیئت رئیسه مخالف هستم.
52	من نمی‌گویم کل، ولی برخی اعضای هیئت رئیسه که از دوستان ما هستند و خودمان رای دادیم تا به هیئت رئیسه بروند افرادی متعهد، انقلابی و دغدغه‌مند هستند؛ حداقل آن‌هایی که خود ما رای دادیم.
53	البته اشتباهاتی هم ممکن است پیش آمده باشد، اما اینکه من بخواهم از استیضاح حمایت کنم؛ خیر، اینگونه نیست.
54	اما خبر مصاحبه مرا طوری تنظیم کردند اگر نگوییم شیطنت کردند که وانمود شد که من از موافقین استیضاح هیئت رئیسه هستم، این طوری نیست.
55	نادری درباره فیلترینگ اینستاگرام نیز بیان کرد: مطلقا در مجلس چنین چیزی مطرح نبوده و نیست.
56	فیلترینگ اینستاگرام و بحث‌هایی که در حال مطرح شدن است که مجلس می‌خواهد فضای مجازی و اپلیکشین‌هایی مانند اینستاگرام را محدود کند از اساس دروغ و ساخته پرداخته اتاق‌های فکر و مراکزی است که ما می‌دانیم کجاست.
57	برای این است که فشار به مجلس بیاورند و مسیر مجلس را از خواست‌های اصلی ملت که بحث اقتصاد و معیشت است منحرف کنند؛ یعنی از مسایلی که عامل همه آن‌ها مجلس قبل و دولت کنونی است دور کنند.
58	او تأکید کرد: هیچ وقت محدودیت فضای مجازی و فیلترینگ اینستاگرام در مجلس مطرح نبوده و نیست.
59	ممکن است یک نماینده در جایی موضعی گرفته باشد.
60	اما این نظر یک نماینده است و مجلس تشکیل شده از نماینده‌های مختلف از اصلاح‌طلب تا اصولگرا و در این دوطیف اصلی، چندین شعبه است.
61	ممکن است یک نفر این نظر را داشته باشد، اما اگر بگوییم نظر مجلس این است جفای به مجلس است و کلیت مجلس هیچ وقت در پی چنین چیزی نبوده و نیست.
62	این نماینده مجلس درباره نامه رؤسای کمیسیون‌ها به روحانی و برنامه مجلس در رابطه با دولت گفت: ما برای سیاسی کاری نیامده‌ایم.
63	ما مثل مجلس قبل و دولت نیستیم.
64	آمدیم دردی از درد‌های مردم را درمان کنیم و مشکلات مردم را سامان بدهیم.
65	مسایل مردم، مسایل ماست.
66	اگر نامه‌ای به رئیس جمهور نوشته می‌شود و نمایندگان حرفی می‌زنند یا مجلس موضعی می‌گیرد، چون مسایل مردم برای ما مهم است ما تریبون و نماینده مردم هستیم و قاعدتا باید حرف مردم را منعکس کنیم.
67	اگر می‌گوییم جناب روحانی وضعیت معیشت مردم دچار مشکل است به این معنا نیست که می‌خواهیم فشار سیاسی به دولت وارد کنیم.
68	این واقعیتی است که در کف خیابان‌ها در کل کشور و کوچه پس کوچه‌ها مشاهده می‌شود و تک تک مردم دارند آن را لمس می‌کنند.
69	او ادامه داد: سیاست‌های نئولیبرال و غلطی که دولت آقای روحانی در این هفت سال با گره زدن زلف کشور به برجام و سیاست خارجی و در حاشیه غرب تعریف شدن ایجاد کرد، خروجی‌اش همین فلاکتی است که در بیشتر جا‌ها مشاهده می‌کنیم.
70	اگر مجلس موضعی در این باره می‌گیرد و حرفی می‌زند، قطعا حرف مردم را می‌زند و این جفا به مجلس است که بگوییم سیاسی کاری می‌کند.
71	مجلس دارد درد مردم را بیان می‌کند و البته ما در نظارت بر دولت و قانونگذاری و در راستای حل مسایل مردم جدی هستیم.
72	اگر این‌ها سیاسی کاری است ما داریم سیاسی کاری می‌کنیم.
73	نادری با بیان این‌که قانونگذاری و نظارت هر دو ابزار مجلس هستند، گفت: ما از همه ظرفیت مجلس استفاده می‌کنیم و طبیعی است نظارت قوی‌تر از قانونگذاری صورت بگیرد البته جایی که لازم است ما به قانونگذاری نیز ورود پیدا می‌کنیم.
74	این نماینده در ادامه اظهار کرد: چون مشغول اصلاح بند‌هایی از آیین نامه داخلی مجلس بودیم، تشکیل کمیسیون‌ها به طول انجامید، ولی کمیسیون‌ها هفته قبل شکل گرفت و مباحث شروع شد.
75	البته برخی مباحث فراکیسیونی مطرح شده است مانند بحث طرح ضربتی و فوری سازماندهی وضعیت رهاشدگی مسکن که چندین جلسه‌اش برگزار شده و یکی از جلساتش همین صبح شنبه برگزار شد که فراکیسیونی بود و نمایندگانی از وزارت اطلاعات، راه و شهرسازی، مرکز پژوهش‌ها و مراکز مختلفی که دراین زمینه کار کردند دعوت شده بودند، ان شاءالله به زودی به خروجی‌هایی در مباحث کوتاه مدت خواهیم رسید برای بحث‌های میان مدت و بلند مدت نیز مواردی را در دستور کار داریم.
