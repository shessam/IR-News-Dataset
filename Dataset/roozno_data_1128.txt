roozno_data###اعتراض نمایندگان مجلس یازدهم به اعتبارنامه تاجگردون###http://roozno.com//fa/news/429180/اعتراض-نمایندگان-مجلس-یازدهم-به-اعتبارنامه-تاجگردون###[]###2020-05-31 09:00:00###۴۲۹۱۸۰###['مجلس یازدهم', 'اعتراض نمایندگان', 'اعتبارنامه تاجگردون']
1@@@2@@@3@@@4@@@5@@@6@@@7@@@8@@@9
1	مجلس یازدهم سراغ بررسی اعتبارنامه‌ها رفته است.
2	به نظر نمی‌رسد در ساختار یکدست این مجلس تعارضی در این زمینه وجود داشته باشد؛ اما سه نماینده روز گذشته به اعتبارنامه غلامرضا تاجگردون اعتراض کردند.
3	تاجگردون از معدود نمایندگان نزدیک به اصلاح‌طلبان است که از مجلس نهم به‌عنوان نماینده گچساران در قوه مقننه حضور دارد.
4	البته حضور او در مجلس یازدهم در جریان تأیید صلاحیت‌ها با حواشی همراه بود.
5	روز گذشته هم وقتی سه نماینده قم، اراک و شیراز به اعتبارنامه او اعتراض کردند، مدتی بعد شش نماینده دیگر هم با انتشار متنی جداگانه به آنها پیوستند.
6	در نامه علیرضا زاکانی، نماینده قم، روح‌الله نجابت، نماینده شیراز و علی‌اکبر کریمی، نماینده اراک، آمده: «جناب حجت‌الاسلام‌والمسلمین لارگانی، ریاست محترم شعبه 12، با سلام.
7	احتراما به استناد ماده 28 آیین‌نامه داخلی مجلس شورای اسلامی اعتراض خود را نسبت به اعتبارنامه آقای غلامرضا تاجگردون منتخب مردم شریف گچساران و باشت به دلیل رانت‌خواری و کسب منافع اقتصادی و اعمال نفوذ شبکه‌‌ای از طرق مختلف در دستگاه‌های دولتی و شرکت‌های تابعه و بخش عمومی اعلام می‌داریم».
8	هر سه نماینده مجلس یازدهم این متن را در توییتر خود منتشر کردند.
9	حتی زاکانی در‌این‌باره نوشت: «مجلس یازدهم باید مقابله با اشرافیت و فساد را از خود شروع کند تا بتواند علیه هر مفسده‌‌ای در کشور قیام کند».
10	ادامه حواشی از انتخابات تاکنونبه گزارش روز نو :پس از انتشار این نامه و بازتاب آن در رسانه‌ها خبر آمد که شش نماینده دیگر از‌جمله سیدنظام‌الدین موسوی، مالک شریعتی، احمد نادری، علی خضریان، مجتبی رضاخواه و اقبال شاکری به اعتبارنامه تاجگردون اعتراض کرده‌اند.
11	در متن این اعتراض «جعلی‌بودن مدرک دکترا» نیز به دلایل قبلی اضافه شده.
12	در این نامه آمده که «مستندات پیش‌تر به شعبه ارائه شده است».
13	موسوی‌لارگانی نماینده فلاورجان و رئیس شعبه 12 نیز از تحویل این اعتراض‌ها خبر داده است.
14	هرچند تاجگردون فعلا در‌این‌باره سکوت کرده.
15	او از‌جمله رؤسای کمیسیون‌های مجلس دهم بود که ابتدا خبر رد‌صلاحیتش در انتخابات یازدهمین دوره مجلس منتشر شد.
16	تاجگردون واکنش تندی درباره این خبر داشت و آن را شایعه دانست.
17	در آمار اولیه شش رئیس کمسیون مجلس دهم تأیید صلاحیت و شش رئیس دیگر هم ردصلاحیت شدند و دو رئیس نیز داوطلب انتخابات مجلس یازدهم نبودند.
18	در‌این‌بین خبر تأیید صلاحیت فریدون حسنوند، رئیس کمیسیون انرژی و تاجگردون، رئیس کمیسیون برنامه و بودجه، یک روز بعد منتشر شد.
19	حسنوند در‌این‌باره گفته بود: «ما در بحث تأیید صلاحیت‌ها تابع قانون هستیم و هر موردی که به ما ابلاغ می‌شد، می‌پذیرفتیم.
20	اکنون هم تأیید صلاحیت بنده و آقای تاجگردون در نامه‌ای به ما اطلاع داده شده است»؛ اما در همان مقطع اعتراض‌هایی پس از تأیید صلاحیت تاجگردون از سوی اصولگرایان مطرح شد.
21	احمد توکلی، عضو مجمع تشخیص مصلحت نظام، در توییتی درباره تأیید صلاحیت برخی افراد «تاجگردون و حسنوند» از سوی شورای نگهبان انتقاد کرد.
22	الیاس نادران، نماینده اصولگرای ادوار مجلس، نیز در همین راستا نوشت: «تاجگردون و حسنوند رؤسای کمیسیون بودجه و انرژی مجلس امروز توانستند با فشار و لابی تأیید صلاحیت بگیرند!
23	اینکه امروز کوتاه آمدید و چشم بر پرونده‌های اقتصادی بستید، جادوی بودجه و نفت است؟!
24	جواب جوانان عدم احراز‌شده را چه می‌دهید؟»؛ اما سخنگوی شورای نگهبان به این انتقادات پاسخ داد و البته لابی و فشار برای تأیید صلاحیت را رد کرد: «اصلا و ابدا هیچ‌کس با فشار تأیید صلاحیت نشده و اینها همگی شایعه است.
25	ما نظرات هیئت مرکزی را اعلام کردیم که همگی مستند به مدارک قطعی در پرونده‌های آنان است».
26	از دولت اصلاحات تا مجلس یازدهمفریدون حسنوند با وجود تأیید صلاحیت نتوانست به مجلس یازدهم راه پیدا کند؛ اما غلامرضا تاجگردون که پس از تأیید صلاحیت بار دیگر رأی مردم گچساران را گرفت، حالا با چالش رد اعتبارنامه روبه‌رو شده است.
27	او در رشته برنامه‌ریزی اقتصادی در مقطع کارشناسی ارشد فارغ‌التحصیل شده و از سال 1368 در وزارت اقتصاد مشغول به کار شده است.
28	او همچنین از مدیران دولت اصلاحات است و از ۱۳۸۰ تا ۱۳۸۳ معاونت امور مجلس و استان‌ها و از ۱۳۸۳ تا ۱۳۸۴ معاونت امور اقتصادی و هماهنگی برنامه و بودجه، سازمان مدیریت و برنامه‌ریزی کشور را برعهده داشت.
29	تاجگردون همچنین مدرک دکترای خود را از مؤسسه‌‌ای در بروکسل اخذ کرده که نامش در فهرست دانشگاه‌های مورد تأیید وزارت علوم نیست.
30	حال باید دید که در جریان بررسی اعتبارنامه‌ها چه اتفاقی رخ خواهد داد.
31	علیرضا سلیمی، نماینده محلات و عضو هیئت‌رئیسه، به «ایسنا» گفته «مجلس این هفته در روزهای یکشنبه و سه‌شنبه جلسه علنی خواهد داشت و بررسی اعتبارنامه منتخبان مجلس یازدهم در دستور کار جلسات هفته جاری قرار دارد».
