asriran_2_data###کمبود قلم انسولین در داروخانه‌های اصفهان###https://www.asriran.com/fa/news/703459/کمبود-قلم-انسولین-در-داروخانه‌های-اصفهان###['اجتماعی ']###2019-12-14 10:39:00###۷۰۳۴۵۹###['قلم انسولین', 'کمبود دارو']
3
1	مسئول روابط عمومی انجمن داروسازان اصفهان با اشاره به اینکه حدود یک ماه و نیم است که قلم انسولین سهمیه‌بندی شده و سهمیه بسیار ناچیز است، گفت: قلم‌های انسولین وارداتی است و به‌راحتی پیدا نمی‌شود.
2	مریم تنهایی در گفت‌وگو با ایسنا، در خصوص وضعیت تأمین دارو در داروخانه‌های اصفهان، اظهار کرد: هم‌اکنون داروهایی که به‌طورمعمول در بازار مورد مصرف قرار می‌گیرد مثل آنتی‌بیوتیک‌ها یا داروهای مربوط به فصل زمستان در داروخانه‌ها موجود است و در این زمینه کمبودی نداریم، اما متأسفانه برای یکسری داروهای خاص مثل داروی بیماران قلبی، فشارخون و غیره با کمبود مواجه هستیم.
3	وی با بیان اینکه میزان کمبود داروهای خاص نسبت به سال گذشته بیشتر است، افزود: علت این مسئله روشن نیست، اما شاید به دلیل نقص در تولید و یا محدودیت در واردات مواد اولیه است.
4	تنهایی بابیان اینکه در مورد تأمین داروهای وارداتی مشکلی نداریم، گفت: این داروها به‌اندازه کافی در دسترس است و حتی وضعیت بهتری نسبت به داروهای تولید داخل دارند.
5	به‌عنوان‌مثال داروهای بیماران خاص هم در برخی داروخانه‌های تعیین شده و یا دولتی در دسترس بیماران است.
6	مسئول روابط عمومی انجمن داروسازان اصفهان، ادامه داد: هم‌اکنون برخی داروهای فشارخون، داروی بیماران قلبی، داروهای مغز و اعصاب و برخی موارد پیش ‌پا افتاده مثل ضدالتهاب‌های استروئیدی یا غیر استروئیدی در بازار کم است.
7	همچنین برخی داروها مثل آنتی بیوتیک تزریقی به میزان کافی وجود ندارد.
8	به گفته تنهایی، در زمان کمبودها، اولویت‌بندی و سهمیه بندی شدن داروها، امکان دسترسی بیماران را به دارو افزایش می‌دهد.
9	به گفته وی، مثلاً در مورد قلم‌های انسولین، بیماران دیابتی ترجیح می‌دهند به‌جای ۵ قلم در ماه، ۲۰ قلم انسولین بگیرند و در منزل داشته باشند تا خیالشان از این بابت راحت باشد.
10	در حال حاضر بیش از یک‌قلم انسولین نمی‌توانیم در اختیار این بیماران قرار دهیم.
11	مسئول روابط عمومی انجمن داروسازان اصفهان درباره تأمین داروی آنفلوانزا هم گفت: داروی تامی‌فلو به مقدار قابل ‌توجهی وارد استان شده و سهمیه‌ای در اختیار داروخانه‌های تعیین شده قرار داده‌شده است.
12	بنابراین به نظر می‌رسد مشکلی در این زمینه وجود ندارد.
13	تنهایی همچنین در خصوص کمبود اقلام جانبی در زمان شیوع بیماری آنفلوانزا، گفت: داروخانه‌ها به‌طورمعمول پیش‌بینی مصرف خود را می‌کند، اما وقتی بیماری شایع می‌شود، یک‌مرتبه نیاز به داروها یا اقلامی مثل ماسک افزایش می‌باید، که این موضوع باعث می‌شود موجودی داروخانه صفر شود و برخی ممکن است فکر کنند این اقلام کلاً نایاب شده است.
14	مسئول روابط عمومی انجمن داروسازان اصفهان در ادامه با بیان اینکه داروی بدون نسخه تعریف دارد، گفت: بیماران سرپایی با تشخیص دکتر داروساز می‌توانند از داروی بدون نسخه از داروخانه دریافت کنند.
15	مثل داروی سرماخوردگی یا ضد تب و سرفه که داروساز طبق ضابطه‌ای اجازه دارد این داروها را به بیمار ارائه کند.
16	همچنین بیماران که داروهایشان تکرار می‌شود و داروساز با وضعیت بیماری آن‌ها آشنایی دارد، تا ویزیت بعدی می‌توانند دارو را بدون نسخه از داروخانه دریافت کنند.
17	وی دریافت و نگهداری داروهای اضافه در منزل را کار غیرمنطقی دانست و گفت: ارزان بودن خدمات پزشکی در کشور ما باعث شده بیماران به‌صورت مکرر به پزشک مراجعه کنند و داروهایی را با قیمت بیمه تأمین کنند که در خیلی از مواقع حتی مصرف نمی‌کنند و تجمعی از دارو در منازل دارند.
18	تنهایی با تأکید بر اینکه معمولاً دپوی دارو به خاطر مراجعات مکرر فرد به پزشک است و دلایل دیگر خیلی کمرنگ است، تصریح کرد: بیشتر افراد به‌محض استفاده از دارو و نتیجه نگرفتن، سریع به پزشک دیگری مراجعه می‌کند، چون فکر می‌کند داروها مؤثر نبوده و به همین خاطر آنتی‌بیوتیک و داروهای متنوع برایشان تجویز می‌شود که هم بیت‌المال است و هم هزینه برای خودشان ایجاد می‌کند.
19	بااین‌حال متأسفانه این فرهنگ اشتباه در بین برخی از مردم وجود دارد.
