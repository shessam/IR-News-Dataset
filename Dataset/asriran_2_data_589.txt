asriran_2_data###کالدرون تهدید کرد، اما به اندازه استرا حامی ندارد###https://www.asriran.com/fa/news/707198/کالدرون-تهدید-کرد-اما-به-اندازه-استرا-حامی-ندارد###['ورزشی']###2020-01-05 12:27:00###۷۰۷۱۹۸###['استراماچونی', 'کالدرون']
12@@@13
1	ویروس عجیب صدر، به پرسپولیسی‌ها هم سرایت کرد و این تیم که درست در هفته پایانی توانسته بود خودش را به صدر جدول لیگ برساند، مربی آرژانتینی خود را در شرف جدایی می‌بیند تا هواداران این تیم که در فصل نقل‌وانتقالات هیچ حرکت مثبتی از باشگاه ندیدند، حالا نگران این باشند که سرمربی آنها هم مثل مربی ایتالیایی رقیب‌شان به ایران برنگردد و نگران باشند که در این صورت چه کسی قرار است جایش را بگیرد.
2	گزارش «فرهیختگان» در این خصوص را در ادامه می‌خوانید.
3	درست قبل از بازی آخر پرسپولیس در لیگ برتر مقابل نساجی بود که کالدرون در باشگاه حاضر شد و تنها چیزی که از آن جلسه به خاطر داریم عکس یادگاری با لبخندهای دسته‌جمعی انصاری‌فرد و کادر فنی خارجی پرسپولیس است.
4	آنقدر این عکس تاثیر‌گذار بود که تصور کردیم مشکلات کالدرون برطرف شده و دیگر نگرانی‌ای در این زمینه وجود ندارد، اما درست فردای همان روز کالدرون با انتشار پستی در اینستاگرام از ناراحتی‌اش از باشگاه حرف زد تا همه را مات و مبهوت کند.
5	یک روز بعد از پیروزی، کالدرون و دستیارانش چمدان‌های خود را بستند تا بعد از یک نیم‌فصل، سال نو میلادی را در کنار خانواده‌های خود بگذرانند، اما گابریل قبل از ترک ایران باز هم ویدئویی از خود منتشر کرد و علاوه‌بر انتقاد از عملکرد باشگاه در انجام تشریفات او و دستیارانش از هواداران و بازیکنان پرسپولیسی خداحافظی معناداری کرد.
6	خیلی‌ها بعد از این پست معتقد بودند که او دیگر به ایران بر نمی‌گردد ولی مدیرعامل پرسپولیس تاکید کرد که کالدرون صددرصد بر می‌گردد تا هواداران تیمش را آرام کند.
7	البته خیلی‌ها امید زیادی نداشتند.
8	کالدرون پیش از اینکه ایران را ترک کند چند شرط برای ادامه همکاری با پرسپولیس برای باشگاه گذاشت که از مهم‌ترین آنها پرداخت شدن حقوق خودش و دستیارانش، تسویه با بازیکنانی که از فصل قبل طلب دارند و رساندن پرداختی‌های فصل جاری به آنچه در قراردادشان ذکر شده، برگزاری اردوی خارجی و جذب بازیکنان جدید است اما تا امروز هیچ‌کدام از این موارد به جز اردوی قطر انجام نشده است.
9	تنها دستاورد این روزهای پرسپولیس جلساتی است که پشت سر هم برگزار می‌شود و خروجی‌اش تقریبا هیچ است!یک نکته خیلی عجیب که این روزها در پرسپولیس دیده می‌شود مربوط به پرداخت بدهی بازیکنان و جذب بازیکنان جدید است.
10	باشگاه ادعا می‌کند که بازیکنان ایرانی مدنظر کالدرون نمی‌توانند تیم‌های فعلی خود را ترک کنند و کالدرون هم راضی نمی‌شود که چند خارجی با کیفیت جذب شود و این موضوع باعث شده که آنها نتوانند در نقل و انتقالات موفق عمل کنند، اما وقتی پیگیر پرداخت طلب بازیکنانی مثل رسن، ترابی، بیرانوند و اعضای کادر فنی هستیم با این جواب مواجه می‌شویم که فعلا پولی در خزانه باشگاه وجود ندارد.
11	سوالی که پیش می‌آید این است که اگر واقعا باشگاه پرسپولیس پول ندارد، چطور می‌خواهد برای جذب چند بازیکن خارجی آن هم از نوع باکیفیتش اقدام کند؟ به نظر می‌آید باشگاه قصد دارد در این زمینه توپ را به زمین سرمربی بیندازد.
12	مدیرعامل سرخ‌ها در روزی که کالدرون ایران را با ناراحتی ترک کرد قویا اعلام کرد که این مربی صددرصد به ایران باز می‌گردد اما دیروز مصاحبه‌ای از او روی خروجی سایت باشگاه قرار گرفت که کمی تردیدآمیز بود.
13	انصاری‌فرد اعلام کرد اگر مجبور باشد برای حل مشکلات پول قرض می‌کند اما با شناختی که از کالدرون دارد، به بازگشت این مربی امیدوار است.
14	با حضور رسول‌پناه در هیات‌مدیره پرسپولیس، به نظر می‌آید سیاست‌های هیات‌مدیره تغییر کرده و حتی کار به جایی رسیده که در یکی از کم‌نظیر‌ترین روزهای خود جلسه آنها با حضور تمامی اعضا در یک رستوران آن هم بدون حضور و اطلاع مدیرعامل برگزار می‌شود.
15	هرچند رئیس هیات‌مدیره سرخ‌ها اعتقاد دارد که این نشست برای شکایت از فضای مجازی و رسانه‌های سنگ‌انداز بوده، اما به نظر می‌رسد موضوع جلسه طولانی‌مدت هیات‌مدیره به همین مبحث ختم نشده باشد.
16	رسول‌پناه در گفت‌وگو با «فرهیختگان» تاکید کرد نمی‌تواند برای بازگشت کالدرون قولی به هواداران بدهد چراکه مدیرعامل باشگاه نیست و این موارد برعهده مدیرعامل باشگاه است.
17	از باشگاه اما می‌گویند که او با این حرف توپ را به زمین باشگاه انداخته است تا اگر کالدرون برنگشت، هوادار یقه مدیرعامل را بگیرد، نه هیات‌مدیره و این مساله احتمال برنگشتن مرد آرژانتینی را تقویت می‌کند.
18	خبر خوشحال‌کننده برای هواداران پرسپولیس استعفای متهم ردیف اول پرسپولیسی‌ها از هیات‌مدیره بود.
19	ایرج عرب که خیلی‌ها او را عامل رفتن برانکو می‌دانند، با اعلام برخی از رسانه‌ها استعفا کرده و این موضع شبهات درخصوص بازگشت کالدرون را بیشتر می‌کند.
20	مطلعان بر این باورند که او متوجه عدم بازگشت سرمربی آرژانتینی تیمش شده و با توجه به انتقادهایی که به عملکرد باشگاه جهت مسجل کردن حضور کالدرون دارد، حاضر نیست به کارش در هیات‌مدیره ادامه بدهد.
21	البته از هیات‌مدیره خبر رسیده که این استعفا باز هم با مخالفت وزیر ورزش مواجه شده است، اما عرب اصرار دارد زودتر برود!دیروز کالدرون باز هم پستی منتشر و در آن اشاره کرد که تنها 72 ساعت تا شروع تمرینات باقی‌مانده و هنوز هیچ اتفاق جدیدی در باشگاه رخ نداده است.
22	این ضرب‌الاجل کالدرون به باشگاه زیاد به مذاق هواداران پرسپولیس خوش نیامد و آنها با نظرات انتقادی خود زیر این پست به نوعی بی‌تفاوتی خود را به احتمال برنگشتن این مربی اعلام کردند.
23	حتی برخی از آنها پارا فراتر گذاشتند و از او خواهش کردند که به پرسپولیس برنگردد.
24	هواداران پرسپولیس ادعا می‌کردند قرار نیست مثل استقلالی‌ها که ناز استراماچونی را کشیدند، ناز کالدرون را بکشند.
