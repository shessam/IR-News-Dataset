asriran_1_data###ابتلای کودک ۳ ساله در سمیرم اصفهان به کرونا###https://www.asriran.com/fa/news/719487/ابتلای-کودک-۳-ساله-در-سمیرم-اصفهان-به-کرونا###['اجتماعی ']###2020-03-19 12:16:00###۷۱۹۴۸۷###['سمیرم', 'کرونا']
4
1	مدیر شبکه بهداشت و درمان سمیرم از مبتلا شدن یک دختر سه ساله این شهرستان به بیماری کووید ۱۹ خبر داد.
2	علی اصغر صبوحی روز پنجشنبه در گفت و گو با ایرنا افزود: با ثبت این مورد کم سن و سال، ۱۱ نفر تا امروز در سمیرم کرونایی شدند و یک نفر بهبود یافته است.
3	وی تصریح کرد: بخش مهمی از ابتلا به این بیماری ناشناخته به دلیل بی توجهی برخی خانواده ها به توصیه ها و هشدارهای کرونایی است که متاسفانه جدی گرفته نمی شوند.
4	به گفته وی زمانی که در برخی فروشگاه ها مشاهده می کنیم پدر و مادری به همراه فرزندان خود برای خرید اقدام کرده، نتیجه آن این می شود که کرونا کودکان و خردسالان را نیز درگیر و بیمار می کند.
5	وی تصریح کرد: مردم گمان نکنند این ویروس فقط برای افراد کهنسال یا میانسال خطرناک است بلکه باید بدانند مهمترین ویژگی آن ناشناخته بودن و فراگیری شیوع آن است که سن و سال و مرد و زن نمی شناسد و همه را درگیر می کند.
6	مدیر شبکه بهداشت و درمان سمیرم با تاکید بر اینکه همچنان شاهد ترددهای غیرضروری در سطح شهر هستیم، افزود: با وجود اینکه بیشتر اصناف تعطیل و بسته شده اند اما فروشگاه ها، شیرینی فروشی ها و میوه فروشی ها سهم عمده ای در تجمع ها و ترددهای مردم دارند.
7	صبوحی اظهار داشت: شهروندان باید عید را با ماندن در خانه ها سپری کنند نه اینکه با خرید و رفت و آمد در معابر و خیابان ها خطر ابتلا به کرونا را به جان بخرند و حتی به خردسالان خود بی توجه باشند.
8	وی با بیان اینکه ساختمانی برای بهبود یافتگان بیماری کووید ۱۹ در نظر گرفته شده است، افزود: نظارت بهداشتی بر خانواده های این بیماران نیز اعمال خواهد.
9	مدیر شبکه بهداشت سمیرم از تلاش های مجموعه های دولتی و مردمی از جمله خیران، بسیج، هلال احمر، گردان امام حسین(ع) و درمانگاه سپاه، فرمانداری، شهرداری، دهیاری ها، خبرنگاران، کشاورزان و همکاران خود در مجموعه شبکه بهداشت و درمان و بیمارستان این شهر تشکر کرد.
10	صبوحی همچنین به برخی کمبودهای بهداشتی و حفاظتی که فرماندار سمیرم نیز خواستار تامین آنها شده بود اشاره کرد و گفت: اگر مردم در خانه بمانند تا زنجیره شیوع کرونا قطع شود تامین اقلام بهداشتی برای مبارزه و پیشگیری با کرونا با سرعت بیشتری همراه خواهد بود.
11	طبق اعلام سازمان بهداشت جهانی از روز ۱۱ فوریه سال ۲۰۲۰ میلادی، ویروس جدید کرونا که هفتمین ویروس شناخته شده از این خانواده است، «سارسکوو۲» نام گرفت و بیماری ناشی از ابتلا آن نیز «کووید۱۹» نامیده شد.
12	این بیماری جدید قرن حاضر قابل پیشگیری است و با راهکارهای ساده و اندکی دقت می‌توان از شیوع و ابتلا به آن جلوگیری کرد.
13	عموم مردم باید از تماس‌ها و ترددهای غیرضروری پرهیز کنند، فاصله منطقی را با همه افراد(یک متر) رعایت کرده و دیده بوسی و دست دادن‌های غیرضروری را کنار بگذارند.
14	افرادی که علائم سرماخوردگی یا آنفلوآنزا دارند، در منزل بمانند، مراقبت‌های درمانی را از طریق پزشکان در پیش بگیرند و با سایر افراد تماس نداشته باشند.
15	بخش بهداشت و درمان منطقه سمیرم دارای ۳۶ خانه بهداشت، ۶ پایگاه سلامت روستایی، ۶ پایگاه اورژانس ۱۱۵ و یک بیمارستان ۸۶ تختخوابی(بیمارستان سیدالشهدا) در کنار درمانگاه شهید پیرمرادیان سپاه این شهرستان است.
16	سمیرم در ۱۶۰ کیلومتری جنوب اصفهان واقع شده است.
