tabnak_data###حدود نیمی از آمریکایی‌ها می‌خواهند ترامپ محکوم و برکنار شود###https://www.tabnak.ir/fa/news/953287/حدود-نیمی-از-آمریکایی‌ها-می‌خواهند-ترامپ-محکوم-و-برکنار-شود###[]###2020-01-21 01:56:00###۹۵۳۲۸۷###['آمریکا', 'ترامپ', 'استیضاح ترامپ']
1
1	نظرسنجی جدید پایگاه گالوپ نشان می‌دهد، چند روز مانده به آغاز محاکمه استیضاح ترامپ در مجلس سنا، ۴۴ درصد از آمریکایی‌ها عملکرد رئیس جمهوری آمریکا را تایید کردند اما ۴۶ درصد از آمریکایی‌ها می‌خواهند ترامپ محکوم و برکنار شود.
2	به گزارش ایسنا به نقل از پایگاه خبری هیل، نظرسنجی تازه منتشر شده توسط پایگاه گالوپ نشان داد: میزان تایید عملکرد دونالد ترامپ، رئیس جمهوری آمریکا در هفته‌های اخیر ثابت بوده و از اواخر ماه نوامبر بین ۴۳ تا ۴۵ درصد متغیر بوده است.
3	میزان محبوبیت ترامپ در آغاز روند استیضاح توسط مجلس نمایندگان که اواخر سپتامبر سال ۲۰۱۹ میلادی آغاز شد کمی کاهش یافت و بین ۳۹ تا ۴۳ درصد متغیر بود.
4	روند استیضاح تاثیر چندانی بر میزان محبوبیت ترامپ نداشته و وی در حال حاضر از بالاترین میزان تایید عملکرد به عنوان "فرمانده کل قوا" در دوره ریاست جمهوری خود برخوردار است.
5	اگرچه میزان تایید عملکردش همچنان پایین‌تر از میانگین دیگر روسای جمهور تاریخ آمریکاست.
6	بر اساس نظرسنجی گالوپ که بین دوم تا پانزدهم ژانویه (۱۲ تا ۲۵ دی) برگزار شده، ۴۶ درصد از آمریکایی‌ها می‌خواهند ترامپ محکوم و برکنار شود، در حالی که ۵۱ درصد نمی‌خواهند سنا ترامپ را محکوم کند.
7	در این نظرسنجی جدید پایگاه گالوپ ۱۰۱۴ فرد بزرگسال شرکت داشتند و درصد خطای آن مثبت و منفی ۴ درصد برآورد شده است.
