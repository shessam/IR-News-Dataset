tabnak_data###طوفان مجلس یازدهم؛ هشدار به حاشیه سازان و تعجیل در شروع کار پارلمان###https://www.tabnak.ir/fa/news/980958/طوفان-مجلس-یازدهم-هشدار-به-حاشیه-سازان-و-تعجیل-در-شروع-کار-پارلمان###['سیاسی،مجلس', 'مجلس شورای اسلامی']###2020-05-27 22:40:00###۹۸۰۹۵۸###['طوفان مجلس', 'حاشیه', 'تعجیل']
1
1	یازدهمین دوره مجلس شورای اسلامی امروز رسما کارش را شروع کرد؛ نمایندگان با هشدار به حاشیه سازان، به مردم وعده حل مشکلاتشان را دادند و برای نشان دادن عزم خود با تشکیل جلسه فوق العاده ای جهت برگزاری انتخاب هیات رییسه دائم موافقت کردند تا هر چه سریعتر کار پارلمان آغاز شود.
2	به گزارش تابناک، یازدهمین دوره مجلس شورای اسلامی بنا بر روال مرسوم و طبق آیین نامه داخلی مجلس تحت مدیریت هیات رییسه سنی این بار متشکل از سیدرضا تقوی، مصطفی میرسلیم، روح الله نجابت و محسن فتحی آغاز به کار کرد.
3	دورنمای فعالیت نمایندگان در چهار سال آینده را مقام معظم رهبری در پیامی به مناسبت آغاز به کار مجلس یازدهم مشخص کردند که توسط حجت الاسلام و المسلمین محمدی گلپایگانی قرائت شد؛ رهبر انقلاب اسلامی یکی از الزامات در رأس امور بودن مجلس را حضور نمایندگان فعال، منظم، پاکدست، امانتدار و دارای شناخت از شرایط و اولویتهای کشور دانستند.
4	«در راس امور بودن» همان موضوع مورد تاکید بنیانگذار کبیر انقلاب اسلامی و مقام معظم رهبری است که تزلزل از این جایگاه باعث انتقاداتی به عملکرد دوره دهم شده بود.
5	شاید به همین دلیل است که رهبر انقلاب در پیام آغاز به کار مجلس یازدهم چند بار درباره مجلس در راس امور کشور سخن گفتند و سیدرضا تقوی رییس سنی نیز وعده تحقق این امر را داد.
6	فراموش نکنیم یکی از وعده های نمایندگان مجلس یازدهم و یا به تعبیری مجلس گام دوم انقلاب بازگرداندن مجلس به راس امور است.
7	هدفی که الزام آن داشتن عزمی جدی برای حل مشکلات کشور و نظارت بر عملکرد دولت و وزرا است و تقوی رییس سنی مجلس یازدهم هم امروزدر سخنانش چنین دورنمایی را برای مردم ترسیم کرد.
8	او با تذکر به حاشیه سازان تاکید کرد:«نمایندگان به دنبال حاشیه سازی نیستند پس تلاش نکنید ما را به حاشیه ببرید.
9	ما می خواهیم در زندگی مردم تاثیرگذار باشیم.
10	اجازه دهید مجلس با همین ترکیب در راس امور باشد.
11	ما وکیل الدوله و معاند الدوله نیستیم ما می‌خواهیم برای حل مشکلات مردم با وحدت و یکپارچگی پشت سر رهبر فرزانه انقلاب دست در دست هم مشکلات کشور را حل کنیم.
12	»بعد از این صحبت ها بود که حجت الاسلام حسن روحانی رییس جمهوری نیز دست همکاری به سوی نمایندگان تازه نفس برای رسیدن به اهداف انقلاب دراز کرد و گفت: « دوران نمایندگی مجلس مانند دوره دولت ۴ ساله و کوتاه است اما با همکاری دولت و مجلس می‌توانیم یادگاری دائم و ماندگاری برای دهه ها و حتی قرن ها برای مردم باقی بگذاریم و آن یادگار بزرگ قانون متقن، صحیح، کارآمد و مفید برای جامعه است.
13	»وی همچنین ابراز امیدواری کرد که دولت و مجلس در یک سال باقی مانده عمر دولت دوازدهم با یکدیگر همکاری داشته باشند.
14	عبدالرضا رحمانی فضلی وزیر کشور هم ضمن ارائه گزارشی از روند برگزاری انتخابات دوره یازدهم مجلس ، قوانین و مقررات فعلی برگزاری انتخابات به ویژه انتخابات مجلس را نیازمند بازنگری جدی دانست و ابراز امیدواری کرد که با تعامل سازنده بین دولت دوازدهم و مجلس یازدهم شاهد بررسی و تصویب لایحه جامع انتخابات برای حل بسیاری از اشکالات و نواقص آن باشیم.
15	در نهایت نیز شعب 15 گانه برای بررسی اعتبارنامه منتخبان تشکیل شد تا هر چه سریعتر با تعیین تکلیف اعتبارنامه ها مجلس رسمیت پیدا کند.
16	افتتاحیه مجلس یازدهم با ادوار دیگر تفاوت هایی به دلیل رعایت پروتکل های بهداشتی ناشی از شیوع کرونا داشت.
17	از جمله این تفاوت ها تعداد محدود مهمان ها و تلاش برای رعایت فاصله گذاری اجتماعی بود که در این باره موفقیت چندانی حاصل نشد چه اینکه عکس ها و فیلم ها به خوبی گویای این مساله است.
18	منتخبان بنا بر توصیه وزرات بهداشت نتوانستند در مرقد مطهر امام(ره) برای تجدید میثاق با آزمان های بنیانگذار کبیر انقلاب اسلامی حاضر شوند و به جای آن به گلزار شهدای گمنام مجلس شورای اسلامی رفتند.
19	شاید یکی از مهمترین تفاوت های این دوره را عجله نمایندگان برای شروع به کار مجلس دانست.
20	آن ها تصمیم گرفتند که به جای روال مرسوم برگزاری نشست های علنی مجلس از روز یکشنبه، در روز پنج شنبه هفته جاری( 8 خرداد) یعنی به فاصله یک روز از مراسم افتاحیه دومین جلسه مجلس را برای تعیین هیات رییسه دائم تشکیل دهند.
21	در این باره هم تقوی رییس سنی مجلس گفت که امکان تعیین زمان برگزاری جلسه دوم مجلس یازدهم در هیات رییسه سنی وجود داشت اما ترجیح دادند دراین باره از نمایندگان رای گیری استمزاجی شود.
22	او این توضیح را هم داد که با این کار بهتر می توان ازوقت مجلس استفاده کرد تا زودتر کار پارلمان آغاز شود.
23	انتخاب رییس و هیات رییسه مجلس یازدهم همان موضوع مهم و مورد بحث حداقل در یک ماه اخیر در رسانه ها و محافل سیاسی است که فردا تکلیف آن برای یک سال آینده مشخص خواهد شد.
