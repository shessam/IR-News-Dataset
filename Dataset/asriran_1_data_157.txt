asriran_1_data###قلعه نویی در تیم ملی؛ علی دایی در سپاهان###https://www.asriran.com/fa/news/710916/قلعه-نویی-در-تیم-ملی-علی-دایی-در-سپاهان###['ورزشی']###2020-01-27 12:23:00###۷۱۰۹۱۶###['قلعه نویی', 'دایی', 'سپاهان']
25
1	دوشنبه شب گذشته که حیدر بهاروند سرپرست فدراسیون فوتبال، در برنامه فوتبال برتر شبکه سه حاضر شد به صراحت اعلام کرد که سرمربی تیم ملی تا پنج روز آینده انتخاب خواهد شد.
2	حالا یک هفته از آن وعده می‌گذرد و هنوز سرمربی تیم ملی معرفی نشده است.
3	به گزارش ایران ورزشی، در این مدت هم اظهار‌نظرات مدیران فوتبال ایران با تناقض‌های بسیار زیادی همراه بوده است اما وقتی تمام این تناقض‌ها و اتفاقات رخ داده را در کنار اخبار دریافتی از راهروهای فدراسیون قرار می‌دهیم، به نظر می‌رسد که باید خودمان را آماده سرمربیگری امیر قلعه‌نویی در تیم ملی بزرگسالان کنیم.
4	یکی از مدیران رده بالای اجرایی فدراسیون فوتبال در گفت‌و‌گوی کوتاهی که با ایران ورزشی داشت ضمن تأیید این موضوع درباره بلاتکلیفی‌های به وجود آمده برای انتخاب سرمربی به نکات جالبی اشاره کرد که واقعیت‌ها را به همه نشان می‌دهد.
5	این مدیر شناخته شده که تأکید داشت نامی از او برده نشود اعلام کرد: «شرایط به معنای واقعی سخت است و نمی‌توانیم هیچ ریسک بزرگی داشته باشیم.
6	مسئولان هم در حال بررسی شرایط و رسیدن به انتخاب نهایی هستند.
7	بر اساس اخباری که من دارم و آن چیزی که از جلسات برگزار شده روشن است بعد از اتفاقات مختلف و مذاکراتی که صورت گرفته، فعلاً شانس آقای امیر قلعه‌نویی برای سرمربیگری تیم ملی خیلی زیاد است و اگر باز هم شرایط تغییر نکند و شاهد اتفاقات خاصی نباشیم به نظر می‌رسد که به زودی این خبر اعلام رسمی خواهد شد.
8	شرایط تیم ملی همه می‌دانند که خیلی خاص است و همین مسأله در کنار شرایط لیگ و فوتبال ایران کار را برای انتخاب نهایی سخت‌تر کرده است.
9	»نکته قابل تأمل اما اینجاست که باشگاه سپاهان با توجه به حضور در کورس قهرمانی لیگ برتر، ‌جام حذفی و در پیش داشتن لیگ قهرمانان آسیا در این شرایط مخالفت صریح خود را با انتخاب قلعه‌نویی به عنوان سرمربی تیم ملی اعلام کرده است.
10	در رسانه‌ها نیز شایعه شده که قلعه‌نویی خواسته همزمان هدایت تیم ملی و سپاهان را بر عهده داشته باشد که این موضوع با موافقت فدراسیون و اهالی فوتبال همراه نخواهد شد.
11	منتهی با توجه به شرایط بسیار حساس تیم ملی و نتایج نظرسنجی‌ها به نظر می‌رسد که در آینده‌ای نزدیک فدراسیون فوتبال خبر نهایی را اعلام خواهد کرد.
12	البته بین اعضای هیأت رئیسه فدراسیون فوتبال تنها بر سر انتخاب سرمربی ایرانی برای تیم ملی شاهد اتفاق نظر هستیم ولی در بحث گزینه نهایی برخی‌ها معتقد به عقد قرارداد با امیر قلعه‌نویی هستند و برخی‌ها نیز دایی را در این شرایط برای تیم ملی مناسب می‌بینند.
13	اعضای هیأت‌رئیسه البته در مصاحبه‌های خود از آخرین شرایط مذاکرات اظهار بی‌اطلاعی می‌کنند و خیلی‌ها در فدراسیون نمی‌دانند که مذاکره کننده اصلی با گزینه‌های هدایت تیم ملی کدام مدیر است.
14	برخی می‌گویند بهاروند این کار را انجام می‌دهد.
15	عده‌ای می‌گویند محمود اسلامیان و محمدرضا ساکت با مشورت تاج کار را انجام می‌دهند و برخی‌‌ها هم به اشتباه توپ را به زمین کمیته فنی فدراسیون فوتبال می‌اندازند.
16	در وضعیت فعلی فوتبال ملی ایران دچار سرگیجه مطلق شده و اتفاقات اخیر هم این مسأله را تأیید می‌کند.
17	به هر حال ابتدا برانکو گزینه اصلی بود و با او به توافق نرسیدند.
18	سپس علی دایی تبدیل شد به گزینه اصلی که شایعه شد مخالفت‌هایی رسمی با سرمربیگری او در تیم ملی وجود داشته و به همین دلیل اجازه حضورش در تیم ملی داده نمی‌شود.
19	بعد از این دوباره جامعه فوتبال با شایعه احتمال انتخاب سرمربی خارجی برای تیم ملی رو‌به‌رو شدند و الان چند روزی است که همه صحبت از انتخاب سرمربی ایرانی برای تیم ملی می‌کنند و تقریباً همه چیز آماده اعلام خبر سرمربیگری قلعه‌نویی در تیم ملی است.
20	منتهی اتفاقات اخیر به خوبی نشان می‌دهد که باز‌هم ممکن است شاهد تغییر در مذاکرات باشیم.
21	دو روز قبل که با حیدر بهاروند سرپرست فدراسیون فوتبال هم صحبت کردیم او همانطور که پیش‌بینی می‌شد حاضر به گفت‌وگوی رسانه‌ای نبود و فقط روی این جمله چند بار تأکید کرد: «برای انتخاب، گزینه‌های خیلی زیادی نداریم اما باز هم نباید با عجله تصمیم گرفت.
22	تمام سعی مجموعه مدیریتی فوتبال این است که بهترین تصمیم را در این شرایط خاص پیش آمده بگیریم.
23	» حالا باید منتظر ماند و دید نتیجه چه خواهد شد.
24	مدیران فوتبال پتانسیل رونمایی از یک گزینه خارجی که نامش در رسانه‌ها منتشر نشده را هم البته دارند.
25	ولی همانطور که اشاره شد امیر قلعه‌نویی انتخاب قطعی ایرانی نیمکت تیم ملی است و اگر این اتفاق رخ دهد باید شایعات حضور احتمالی علی دایی در سپاهان را هم جدی بگیریم.
