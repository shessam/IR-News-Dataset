asriran_1_data###لاریجانی: ترامپ تلاش دارد اشغال فلسطین با توسل به زور را رسمی کند###https://www.asriran.com/fa/news/711245/لاریجانی-ترامپ-تلاش-دارد-اشغال-فلسطین-با-توسل-به-زور-را-رسمی-کند###['سیاسی']###2020-01-29 14:17:00###۷۱۱۲۴۵###['لاریجانی', 'فلسطین']
4
1	رییس مجلس شورای اسلامی در نامه ای به روسای پارلمان های کشورهای اسلامی، خواستار مقابله کشورهای اسلامی با این طرح و حل بحران فلسطین با حمایت از همه پرسی و استفاده از دیپلماسی پارلمانی شد.
2	به گزارش عصرایران، علی لاریجانی رییس مجلس شورای اسلامی در نامه ای به روسای پارلمان های کشورهای اسلامی، با اعلام انزجار از اقدام رییس جمهور آمریکا در اعلام رونمایی از طرح قلابی معامله قرن، مقابله کشورهای اسلامی با این طرح و حل بحران فلسطین با حمایت از همه پرسی و استفاده از دیپلماسی پارلمانی را خواستار شد.
3	متن کامل این نامه بدین شرح است:بسم الله الرحمن الرحیمالسلام علیکم و رحمه الله و برکاتهمایلم مراتب انزجار و محکومیت خود را از اقدام رییس جمهور آمریکا در اعلام رونمایی از طرح معامله قرن که در روز سه شنبه ۲۰۲۰/۰۱/۲۸ با حضور نمایندگان رژیم صهیونیستی در واشنگتن صورت گرفت و ناقض کلیه توافقات، قوانین و قطعنامه های بین المللی، منشور سازمان ملل، اتحادیه عرب و سازمان همکاری اسلامی پیرامون حل قضیه فلسطین می باشد، ابراز نمایم.
4	همانگونه که استحضار دارند امت اسلامی و کشورهای مسلمان به موضوع فلسطین به عنوان اولویت اول جهان اسلام و نقطه مشترک بین همه ادیان و مذاهب اعتقاد دارند و با هرگونه تعدی، نقض حاکمیت، تداوم اشغال سرزمین تاریخی فلسطین به پایتختی قدس و کلیه طرح های یکجانبه و تحمیلی مخالفت و مقابله خواهند نمود.
5	رییس جمهور آمریکا بدون مراجعه به سازمان های بین المللی از جمله سازمان ملل و مشورت با طرف های فلسطینی ، صرفا براساس مصالح و منافع شخصی و حزبی و صهیونیستی، تلاش دارد تا اشغال یک سرزمین امت اسلامی را با توسل به زور، رسمی جلوه گر سازد و حقوق مسلم یک ملت مقاوم را به نفع عده ای صهیونیست مصادره نماید.
6	جمهوری اسلامی ایران با ثبت طرح دموکراتیک و سیاسی برگزاری همه پرسی در سرزمین های اشغالی و با مشارکت ساکنین اصلی آن، نزد سازمان ملل، برون رفت از بحران فعلی و حل عادلانه قضیه فلسطین را حق ملت مظلوم و بی دفاع فلسطین می داند؛ بدین وسیله از آن جناب تقاضا دارم در جهت مقابله با طرح قلابی معامله قرن مساعی لازم را داشته و با حمایت از طرح برگزاری همه پرسی و استفاده از ظرفیت دیپلماسی پارلمانی به روند حل بحران فلسطین بیش از پیش کمک نماییم.
7	فرصت را مغتنم شمرده، برای ملت و دولت کشور دوست و برادر، پیشرفت و سربلندی، برای آن جناب، موفقیت روزافزون و بهروزی و برای مردم مقاوم فلسطین پیروزی کامل مسئلت دارم.
