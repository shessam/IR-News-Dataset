tabnak_data###مردان آهنین و بازهم درگیری خونین این‌باربا تفنگ+عکس###https://www.tabnak.ir/fa/news/959752/مردان-آهنین-و-بازهم-درگیری-خونین-این‌باربا-تفنگ-عکس###['ورزشی', 'ورزشی']###2020-02-17 17:21:00###۹۵۹۷۵۲###['مردان آهنین', 'درگیری خونین', 'سلاح گرم', 'تابناک ورزشی', 'فرج نژاد']
20
1	گویا درگیری های خونین در جمع چهره های مردان آهنین تمامی ندارد.
2	بامداد جمعه، یک نزاع خیابانی رامین فرج نژاد ورزشکار این رشته خبرساز را راهی بیمارستان کرد و حتی تا آستانه مرگ پیش برد.
3	به گزارش تابناک ورزشی، این جوان که ساکن کرج است، شب حادثه در باغ خانوادگی اش بود و خودش می‌گوید: «ساعت ۲ شب بود و خواب بودم.
4	نگهبان باغ بیدارم کرد و گفت برادرت کامران با چند نفر درگیر شده و بیست سی نفر دارند او را می‌زنند.
5	تا به محل درگیری رسیدم، دیدم هفت هشت نفر از آن‌ها اسلحه دارند و یکی از آن‌ها تفنگ را گذاشته روی سر برادر من.
6	تا به سمت آن‌ها دویدم، یکی از آن‌ها با اسلحه به شکم من شلیک کرد!»فرج نژاد بعد از این حادثه به بیمارستان نور شهراندیشه منتقل شده و بلافاصله تحت عمل جراحی قرار می‌گیرد و در حال حاضر وضعیت مساعدی دارد.
7	سال ۷۷ بود که پخش یک مسابقه تلویزیونی با عنوان «قوی‌ترین مردان ایران» با استقبال کم نظیری روبرو شد.
8	مسابقه‌ای که نسخه ایرانی شده «قوی‌ترین مردان جهان» بود که بخش‌هایی از آن به صورت میان برنامه از شبکه سه پخش می‌شد.
9	سه سال بعد، مسابقات قوی‌ترین مردان با نام «مردان آهنین» در باکس نوروزی تلویزیون قرار گرفت و بسیار مورد توجه قرار گرفت.
10	دهه هشتاد، اوج محبوبیت برنامه تلویزیونی «مردان آهنین» بود که با اجرای رضا جاودانی و یک داور همیشگی به نام فرامرز خودنگاه از تلویزیون پخش می‌شد اما حاشیه‌ها و مسائلی که هنگام ضبط این مسابقه اتفاق افتاد، نگاه مدیران تلویزیون به قوی‌ترین مردان را تغییر داد و آن‌ها دیگر تمایلی به تولید و پخش این برنامه نداشتند.
11	با حذف رقابت قوی‌ترین مردان، از نوروز ۹۲، مسابقه «آقای گزارشگر» جایگزین «مردان آهنین» شد.
12	«مردان آهنین» در سال ۹۷ و بعد از ۶ سال وقفه، یک بار دیگر به تلویزیون راه یافت.
13	رضا فتاح حسینی که اولین دوره این مسابقه را در سال ۷۷ اجرا کرده بود، بعد از بیست سال دوباره مجری این برنامه شد ولی نه مردم آن استقبال گذشته را از «مردان آهنین» داشتند و نه مدیران تلویزیون مجاب شدند که این برنامه را ادامه دهند.
14	رامین فرج نژاد در دوره‌ای که «مردان آهنین» به طور مداوم از تلویزیون پخش می‌شد، جوان‌تر از آن بود که در این مسابقه شرکت کند.
15	او در سال ۹۷ یکی از شرکت کنندگان بود، اما به خاطر آسیب دیدگی، مسابقه را نیمه کاره رها کرد.
16	به همین دلیل است که بین عموم مردم، به اندازه محراب فاطمی، رضا قرایی، مجتبی ملکی و غیره شناخته شده نیست.
17	او اگرچه در این مسابقه تلویزیونی در جمع نفرات برتر قرار نگرفت، اما به نوشته ورزش سه در چند دوره مسابقات فرعی قوی‌ترین مردان ایران، قهرمان شده و در چند مسابقه بین المللی مثل آرنولد کلاسیک هم بالاتر از حریفان قرار گرفته است.
18	فرج نژاد یکی از معدود ورزشکاران این رشته است که مجوز شرکت در مسابقات حرفه‌ای را به دست آورده است.
19	این برای اولین بار نیست که یکی از ورزشکاران رشته قوی‌ترین مردان مورد حمله قرار می‌گیرد.
20	تلخ‌ترین نمونه این اتفاقات، فوت مرحوم روح الله داداشی قهرمان دو دوره مسابقات مردان آهنین بود که با ضربه چاقوی یک بچه کم سن و سال به رگ گردنش اتفاق افتاد و جامعه را دچار شوک روحی عمیقی کرد.
21	او در تیرماه سال ۹۰ در جریان یک درگیری خیابانی در کرج، با چاقو مضروب شد و به دلیل خونریزی شدید، دارفانی را وداع گفت.
