tabnak_data###مونسان: پروازهای اروپایی را به ایران برمی‌گردانیم###https://www.tabnak.ir/fa/news/953661/مونسان-پروازهای-اروپایی-را-به-ایران-برمی‌گردانیم###['صفحه نخست', 'فرهنگی']###2020-01-22 09:56:00###۹۵۳۶۶۱###['مونسان', 'میراث فرهنگی و گردشگری', 'پروازهای اروپایی', 'گردشگری', 'لوفت هانزا', 'علی اصغر مونسان']
15
1	وزیر میراث فرهنگی، گردشگری و صنایع دستی از اجرای برنامه ضربتی و اقدام فوری گردشگری ایران از روز شنبه خبر داد و گفت: سران قوا، شورای امنیت ملی، وزرای امور خارجه و اقصاد در جریان وضع گردشگری کشور قرار گرفته‌اند.
2	او همچنین قول‌هایی هم داد؛ ازجمله اینکه هواپیمایی لوفت‌هانزا به ایران برگردانده می‌شود و بلیت موزه‌ها افزایش نخواهد داشت.
3	به گزارش ایسنا، علی‌اصغر مونسان وزیر میراث فرهنگی، گردشگری و صنایع دستی در نشست مشترک با جامعه تورگردانان ایران که با موضوع بررسی اثر وقایع اخیر بر ورود گردشگران خارجی به ایران برگزار شد، اظهار کرد: نگرانی و دغدغه‌های شما را می‌دانم.
4	مشکلاتی ایجاد شده که لطمه‌هایی به گردشگری وارد کرده است، این اولین بار نیست که چنین چالشی ایجاد شده است.
5	حتما از این وضعیت عبور می‌کنیم، همه توان خود را می‌گذاریم و اقداماتی مضاعف انجام می‌دهیم.
6	وی ادامه داد: در جلسه قبلی هیات دولت، گزارش مفصلی از وضعیت موجود گردشگری ارائه شد.
7	تمام دستگاه‌ها بویژه وزیر امور خارجه در گزارش‌های خود اشاره کردند که لطمه جدی به گردشگری وارد شده است.
8	به هر حال این اتفاق‌هخا از کنترل ما خارج بوده است.
9	برنامه اقدام فوری گردشگری برای خروج از بحران از روز شنبه آغاز می شود.
10	محور این برنامه تبلیغات مثبت استمونسان گفت: گزارش جامعی برای سران قوا، وزرای امور خارجه و اقتصاد، شورای امنیت ملی و بخش‌های دیگر که باید در جریان وضع قرار می گرفتند، فرستاده شده است.
11	گزارش کاملی هم در اختیار رییس جمهور قرار داده شده است.
12	پیشنهادهایی هم برای وزرای اقتصاد و خارجه فرستاده‌ام.
13	در این راستا دولت تمهیداتی دارد و تلاش می‌کند اثر اخبار منفی را کنترل کند.
14	وی اضافه کرد: معاون گردشگری برنامه خوبی را برای وضع موجود گردشگری آماده کرده است، مقداری تامل کردیم تا خبرهای منفی فروکش کند و آن را به اجرا بگذاریم.
15	او با اعلام این که برنامه اقدام فوری گردشگری ایران از روز شنبه به اجرا درمی آید، اظهار کرد: محور این برنامه تبلیغات مثبت است که از چند سال پیش آغاز شده و حالا باید اوج بگیرد و این مدت جدی تر اجرا شود.
16	این عضو هیات دولت به مشارکت گرفتن وزارت امور خارجه برای اصلاح چهره ناامن ایران، اشاره کرد و گفت: از وزیر امور خارجه درخواست کردیم سفرای ایرانی بیش از گذشته فعال شوند و تماس‌هایی با شرکت های هواپیمایی که سفرشان را به ایران متوقف کرده‌اند برقرار شود و همکاری های دیگری شود تا با کمک وزارت امور خارجه، سفرا و برنامه های پیش‌بینی شده به حالت نرمال برگردیم.
17	وی بیان کرد: شرایط سخت است و اثرات آن تداوم دارد، سقوط هواپیما ضایعه بزرگی بود، جان ۱۷۶ انسان از بین رفت و همه ما به خاطر آن ناراحت هستیم، از طرفی چون اخبار مربوط با این هواپیما ادامه دارد نسبت به ادامه اثرگذاری آن نگران هستم، نمی‌دانیم کنترل اثرات منفی این واقعه چقدر زمان می برد.
18	وزیر میراث فرهنگی، گردشگری و صنایع دستی با بیان این که پس از سقوط هواپیما سه چهار روزی را در شوک به سر می برده است، اظهار کرد: شرایط ویژه ای حاکم است اما با افسوس خوردن نه تنها چیزی درست نمی شود که گردشگری داخلی را نیز تحت تاثیر قرار می دهد.
19	باید شادابی را به خودمان برگردانیم و گردشگری داخلی را پایش کنیم.
20	وی اضافه کرد: شاید گردشگری داخلی ارتباطی به گردشگران خارجی نداشته باشد اما به شدت اثر خود را بر آن جریان می گذارد.
21	در نتیجه اجازه ندهیم گردشگری داخلی از شادابی بیافتد، از اخبار منفی فاصله بگیریم و حجم تبلیغات را افزایش دهیم.
22	مونسان دعوت از چهره های معروف برای سفر به ایران را از جدی ترین برنامه‌های اقدام فوری گردشگری ذکر کرد و افزود: این چهره ها هستند که می‌توانند نشان دهند در این کشور اتفاقی رخ نداده است.
23	ما از جنگ عبور کردیم، آن موقع گردشگر به ایران آوردیم حالا هم می‌توانیم.
24	وی با اشاره به حضور ایران در نمایشگاه‌های گردشگری اسپانیا، آلمان و ایتالیا، گفت: در این نمایشگاه‌ها باید نشان دهیم امنیت ایران در سطح قابل توجهی قرار دارد.
25	او با انتقاد از انتشار اخبار منفی در ارتباط با کنسل شدن تورهای گردشگری، اظهار کرد: درست است که به گردشگری شوک وارد شده اما دست کم خودمان به آن دامن نزنیم، بعضی وقت ها در جریان مصاحبه قرار می گیریم و در دادن آمار تعجیل می‌کنیم، درحالی که این آمارها متقن نیستند.
26	خبر منفی برای گردشگری سم است.
27	ما به اندازه کافی صدمه دیده‌ایم، آن را تشدید نکنیم، دامن نزنیم.
28	اگر منظور از بیان این آمارها آن است که کل دولت در جریان قرار بگیرد، خوب ما این کار را انجام داده‌ایم.
29	همه گزارش ها ارائه شده است.
30	خبرهای خوب تولید کنیم.
31	وی همچنین از آژانس داران درخواست کرد از برنامه هایی حرف بزنند که قابلیت اجرا داشته باشد و سپس در انتقاد و تذکر به اخبار منتشر می کنند، بیان کرد: وزارتخانه هنوز نمی داند چه تعداد گردشگر سفر خود را به ایران لغو کرده اند.
32	آمار درست و دقیقی در دست نیست، بنابراین نمی توان عدد دقیقی را مشخص کرد.
33	وزیر میراث فرهنگی، گردشگری و صنایع دستی پس از آن که تعدادی از تورگردان ها در این نشست به بیان انتظارات، راهکاری ها و پیشنهادها برای خروج گردشگری از بحران پرداختند، در پاسخ به آن ها گفت: برخی روی کمک ویژه دولت تاکید دارند درحالی که بودجه دولت زیر فشار است.
34	وضعیت موجود فقط گریبان گردشگری را نگرفته است، بخش‌های صنعت و کشاورزی هم با آن درگیر هستند.
35	بنابراین انتظار نداشته باشیم بودجه ویژه‌ای به گردشگری اختصاص یابد.
36	وی اضافه کرد: در بین وزارتخانه های فرهنگی، وزارت میراث فرهنگی، گردشگری و صنایع دستی بالاترین بودجه دریافتی را داشته است، با این حال فقط ۶۰ درصد بودجه را دریافت کرده ایم که نشان می دهد همین بودجه هم کاهش داشته است.
37	بودجه نمایشگاه‌های خارجی ریالی و عددی ثابت است درحالی که نرخ ارز بالا رفته و با این حساب بودجه نمایشگاه یک سوم شده است.
38	مونسان درباره پیگیری های مربوط به معافیت‌های مالیاتی، گفت: این موضوع را در شورای عالی صادرات مطرح و حتی گله کردم، همه اعضا هم به نفع ما رأی دادند و دستور معاون اول رییس جمهور صادر شد اما در قانون به گونه‌ای نگارش شده که معافیت مالیاتی را شامل حال گردشگری نمی‌کند، ناچارا مسیر قانونی مجلس را طی می‌کنیم.
39	حتی استفساریه‌ای از رییس مجلس گرفته شده است.
40	اینطور نبوده که موضوع معافیت مالیاتی را پیگیری نکرده باشم.
41	مونسان ادامه داد: با سازمان امور مالیاتی صحبت‌هایی شده، حتما اثر خود را خواهد داشت، از آن ها خواسته ایم فعلا فشار مضاعفی را به هتل ها و آژانس ها وارد نکنند تا شرایط نرمال شود.
42	شک ندارم از این دوره خارج می شویم.
43	او درباره درخواست برای کاهش نرخ ورودی موزه ها و اماکن تاریخی اظهار کرد: حرفی ندارم اما نرخی که اکنون لحاظ شده ۵۰ درصد آنچه است که دولت مصوب کرده است.
44	توجه داشته باشید اگر این ورودیه‌ها کاهش یابد در سرجمع بودجه وزارت میراث فرهنگی، گردشگری و صنایع دستی تاثیر خواهد داشت و با کاهش درآمد مواجه می شویم و نمی توانیم در امور مربوط به گردشگری از جمله نمایشگاه‌ها حمایتی داشته باشیم.
45	وی ادامه داد: قرار بود شکل کامل مصوبه افزایش نرخ ورودی موزه‌ها و امکان تاریخی به‌زودی اجرا شود که به خاطر شرایط موجود قول می‌هیم فعلا افزایش مازاد را اعمال نکنیم.
46	وزیر میراث فرهنگی، گردشگری و صنایع دستی مبلغ ورودی موزه‌ها و اماکن تاریخی را بسیار پایین دانست و افزود: حتی اگر این مبلغ ۱۰۰ درصد هم افزایش یابد باز هم عدد آن به شکل برخورنده‌ای پایین است.
47	خارجی‌ها هم به این موضوع اذعان دارند، با این شرایط اگر ورودی موزه ها را رایگان کنیم انگار آبرومندانه‌تر است.
48	این اظهارات با اعتراض برخی تورگردان‌ها مواجه شد که یکی از آن‌ها گفت اتفاقا برخی از موزه‌های مهم دنیا مثل متروپولیتن آمریکا رایگان است و حتی کلیساها که مونسان گفت: کلیسا که مصداق مناسبی نیست، چون مساجد ما هم رایگان است.
49	این عضو هیات دولت درباره افزایش کرایه اتوبوس‌ها و تاثیر آن بر گردشگری از آژانس‌ها خواست که چنانچه با نرخ های خارج از مصوب مواجه شدند اطلاع دهند تا موضوع از طریق وزارت راه پیگیری شود.
50	شرکت هواپیمایی لوفت هانزا را به آسمان ایران برمی‌گردانیم.
51	از وزارت خارجه می‌خواهیم با سفیر آلمان مذاکره کندمونسان گفت: تعداد گردشگران ورودی به کشور در ۱۰ ماه نخست امسال با آمار گردشگران در ۱۲ ماه سال گذشه برابری می کند، پس زود قضاوت نکنیم، اتفاقی افتاده که شاید یک ماه آینده اثر داشته باشد.
52	به هر حال به تمدید برنامه پروازی لوفت هانزا خوش بین بودیم که تا ماه مارچ (فروردین) متوقف کرده است.
53	این موضوع را پیگیری می‌کنیم و از وزارت خارجه نیز می‌خواهیم با سفیر آلمان و این شرکت هواپیمایی وارد مذاکره و رایزنی شود تا آن ها ترغیب شوند پروازهای خارجی را به حالت عادی برگردانند.
54	وزیر میراث فرهنگی، گردشگری و صنایع دستی با بیان این که در وضع بحرانی موجود ناامید نیست، افزود: فکر نمی کنم این دوران بلندمدت باشد، چندماهی فشار وارد می شود اما بعد عادی خواهد شد.
