tabnak_data###تشدید فشار آمریکا برای توقف صادرات نفت ایران / درخواست مجدد آژانس اتمی برای دسترسی به دو مکان در ایران/ برگزاری نشست هیأت نظامی ترکیه و روسیه / آغاز خروج نیروهای آمریکایی از افغانستان###https://www.tabnak.ir/fa/news/964756/تشدید-فشار-آمریکا-برای-توقف-صادرات-نفت-ایران-درخواست-مجدد-آژانس-اتمی-برای-دسترسی-به-دو-مکان-در-ایران-برگزاری-نشست-هیأت-نظامی-ترکیه-و-روسیه-آغاز-خروج-نیروهای-آمریکایی-از-افغانستان###['صفحه نخست', 'بین\u200cالملل']###2020-03-10 08:00:00###۹۶۴۷۵۶###['تحولات خاورمیانه', 'تحولات سوریه', 'تحولات عراق', 'تحولات یمن', 'ایران و آمریکا', 'برجام', 'اروپا', 'روسیه', 'ترکیه']
1@@@2
1	تشدید فشار آمریکا برای توقف صادرات نفت ایران، درخواست مجدد آژانس اتمی برای دسترسی به دو مکان در ایران، برگزاری نشست هیأت نظامی ترکیه و روسیه و واکنش طالبان به برگزاری مراسم تحلیف عبدالله عبدالله و اشرف غنی، از جمله مهم‌ترین خبر‌ها و رویداد‌های مرتبط با خاورمیانه در ۲۴ ساعت گذشته بوده اند.
2	در این میان، باید به آغاز خروج نیرو‌های آمریکایی از افغانستان نیز اشاره کرد.
3	به گزارش «تابناک»؛ آسوشیتدپرس به نقل از یک مسئول آمریکایی اعلام کرد، آمریکا در راستای توافق اخیرش با طالبان، خروج نیروهایش از افغانستان را آغاز کرد.
4	اخیرا طالبان افغانستان و دولت آمریکا به توافق صلح دست یافتند که به موجب آن، آمریکا نیروهایش را از این کشور خارج می‌کند.
5	دولت آمریکا که در دو سال اخیر تلاش گسترده‌ای برای توقف صادرات نفتی ایران انجام داده، قصد دارد در ادامه این روند با روش‌های ایران برای دور زدن تحریم‌‌های نفتی مقابله کند.
6	به نوشته «رویترز»، یک مقام وزارت خارجه آمریکا گفته است که دولت این کشور به زودی با صدور توصیه‌نامه‌ای، به هرکسی که نفت ایران را «بر خلاف تحریم‌ها» روی آب ذخیره و نگهداری می‌کند، هشدار خواهد داد.
7	به گفته وی، این توصیه‌نامه همچنین به شرکت‌های دریانوردی در مورد تبعات خاموش کردن فرستنده موقعیت‌یاب کشتی‌ها (ترنسپوندر) با هدف جلوگیری از رهگیری کشتی و دور زدن تحریم‌ها، هشدار خواهد داد.
8	دولت آمریکا اردیبهشت ماه سال گذشته، یکجانبه و بر خلاف قطعنامه ۲۲۳۱ شورای امنیت سازمان ملل متحد از توافق هسته‌ای با ایران خارج شده و تحریم‌های یکجانبه علیه مردم ایران را احیا کرد.
9	واشنگتن در ماه‌های اخیر سیاست صادرات صفر را در پیش گرفته و تلاش می‌کند، هرگونه صادرات نفت از ایران را متوقف کند.
10	«رافائل گروسی» مدیر کل آژانس بین‌المللی انرژی اتمی روز دوشنبه با تکرار اتهامات بی‌اساس علیه جمهوری اسلامی ایران، مدعی شد، تهران به بازرسان آژانس اجازه دسترسی به برخی مکان‌های مورد نظر را نمی‌دهد.
11	گروسی طی سخنرانی در آغاز جلسه شورای حکام آژانس، با اشاره به گزارش چند روز پیش خود درباره برنامه هسته‌ای ایران، گفت: «شما همچنین گزارش من درباره توافق پادمانی ان‌پی‌تی با جمهوری اسلامی ایران را دریافت کردید که تلاش‌های آژانس برای شفاف‌سازی اطلاعات مرتبط با صحت و کمال خوداظهاری‌های ایران ذیل توافقات پادمانی و پروتکل الحاقی را تشریح می‌کرد».
12	به نوشته وبگاه اطلاع‌رسانی آژانس اتمی، وی با طرح اتهاماتی علیه ایران مدعی شد: «سوالاتی مرتبط با مواد و فعالیت‌های هسته‌ای اعلام‌نشده احتمالی در سه مکان که توسط ایران اعلام نشده بود، برای آژانس پیش آمد.
13	آژانس خواستار دسترسی به دو مکان از آنها شد.
14	ایران دسترسی به این مکان‌ها را فراهم نکرد و در مباحثات محتوایی برای پاسخ دادن به سوالات آژانس حاضر نشد».
15	مدیرکل آژانس اتمی در ادامه ادعاهای خود افزود: «این امر اثر منفی بر توانایی آژانس برای شفاف‌سازی و رفع این سوالات و همچنین ارائه اطمینان معتبر درباره نبود مواد و فعالیت‌های هسته‌ای اعلام نشده در ایران، گذاشته است.
16	من از ایران می‌خواهم فوراً و کاملاً با آژانس همکاری کند که شامل فراهم کردن دسترسی مناسب به مکان‌های مشخص شده توسط آژانس می‌شود».
17	گروسی با اشاره به گام پنجم کاهش تعهدات برجامی ایران و لغو تمام محدودیت‌های برنامه هسته‌ای ذیل برجام، اظهار داشت: «تا امروز آژانس هیچ تغییری در نحوه اجرای تعهدات برجامی ایران مرتبط با آن اعلامیه‌اش یا در سطح همکاری با آژانس درخصوص راستی‌آزمایی و نظارت بر فعالیت‌هایش ذیل برجام مشاهده نکرده است».
18	وی همچنین تصریح کرد: «آژانس به راستی‌آزمایی از عدم انحراف مواد هسته‌ای اعلام شده توسط ایران ذیل توافق پادمانی ادامه می‌دهد.
19	ارزیابی‌ها درباره نبود مواد و فعالیت‌های هسته‌ای اعلام‌نشده در ایران نیز ادامه می‌یابد».
20	ادعاهای مدیرکل آژانس اتمی در حالی است که وی چند روز پیش در مصاحبه با خبرگزاری «رویترز»، مدعی شده بودچنانچه ایران از پاسخگویی به آژانس درباره فعالیت‌های گذشته اتمی در سه سایت خود توضیح ندهد وارد بحران جدیدی خواهد شد.
21	آژانس بین‌المللی انرژی اتمی همچنین هفته گذشته در گزارش جدید خود درباره برنامه هسته‌ای ایران اعلام کرده بود که ذخایر اورانیوم غنی شده ایران، پنج برابر محدودیت تعیین شده در برجام شده است.
22	جمهوری اسلامی ایران بارها ادعاهای کشورهای غربی و رژیم صهیونیستی درباره داشتن «فعالیت‌های پنهان هسته‌ای» را رد و تأکید کرده که برنامه هسته‌ای این کشور برای مصارف صلح‌آمیز است.
23	وزارت دفاع ترکیه روز دوشنبه در بیانیه ای اعلام کرد: نشست هیات نظامی روسیه و ترکیه فردا دهم مارس در آنکارا برگزار خواهد شد.
24	براساس اعلام بیانیه وزارت دفاع ترکیه، این نشست در چارچوب توافق حاصله در پنجم مارس ماه جاری میان مقامات دو کشور برگزار خواهد شد.
25	گفتنی است، روند برقراری آتش‌بس در منطقه کاهش تنش ادلب سوریه در پی توافق سران کشورهای ترکیه و روسیه از ساعت ۰۰:۰۱ پنجشنبه شب (۵۶ مارس) آغاز شد.
26	این در حالی است که ترکیه علاوه بر تجاوز به خاک سوریه بر خلاف قوانین بین المللی و منشور ملل متحد از تروریست های مورد حمایت آنکارا نیز دفاع کرده و تسلیحات مورد نیاز آنها را برایشان ارسال می کند.
27	گروه طالبان افغانستان به برگزاری دو مراسم تحلیف ریاست جمهوری جداگانه در کابل، پایتخت این کشور واکنش نشان داد.
28	در این ارتباط «ذبیح‌الله مجاهد»، سخنگوی طالبان گفته با توجه به اختلافاتی که در میان سیاستمداران دولت وجود دارد و حتی امروز دو مراسم تحلیف ریاست جمهوری جداگانه برگزار کردند، بعید است اعضای این گروه بتوانند طبق قرار قبلی خود را برای مذاکرات صلح بین افغانی آماده کنند.
29	«مجاهد» همچنین خطاب به «محمد اشرف غنی» رئیس جمهور و «عبدالله عبدالله» رئیس اجرایی افغانستان گفته است: بیایید به جای برگزاری دو مراسم جداگانه تحلیف، اختلافات را کنار گذاشته و بیشتر بر مذاکرات بین‌افغانی متمرکز شوید تا روند صلح این کشور به موفقیت برسد.
30	سخنگوی طالبان در ادامه، این اختلافات را برای مذاکرات صلح کشور خطرناک خوانده و افزود: یکی از گام هایی که قرار بود برای صلح کشور برداشته شود و در توافقنامه صلح طالبان با آمریکا در دوحه قطر نیز گنجانده شد، آزادی ۵ هزار زندانی طالبان در زندان های دولت بود تا طالبان نیز بتواند هزار زندانی دولت را در مقابل آزاد کند؛ با وجود این، تاکنون هیچ گام عملی‌ برای اجرای شرط توافق آمریکا و طالبان برداشته نشده، چون اشرف غنی بارها این این درخواست را رد کرده است.
31	لازم به ذکر است که بحران سیاسی موجود در افغانستان با ادای سوگند همزمان اشرف غنی و عبدالله عبدالله به عنوان رؤسای جمهور وارد فاز جدیدی شده است.
32	امروز بعدازظهر، «عبدالله عبدالله»، به عنوان رئیس‌جمهور افغانستان سوگند یاد کرد و دقایقی پیش از او نیز اشرف غنی در ارگ ریاست جمهوری سوگند یاد کرده بود.
33	در این مراسم اشرف غنی از رقبای سیاسی خود خواست به او فرصت کار کردن بدهند و با همراه شدن با دولت او به افغانستان خدمت کنند.
