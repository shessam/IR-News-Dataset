asriran_2_data###نخست وزیر ژاپن: در سفر روحانی برای کاهش تنش‌ها تلاش خواهیم کرد###https://www.asriran.com/fa/news/702825/نخست-وزیر-ژاپن-در-سفر-روحانی-برای-کاهش-تنش‌ها-تلاش-خواهیم-کرد###['سیاست خارجی']###2019-12-10 11:04:00###۷۰۲۸۲۵###['نخست وزیر ژاپن']
6
1	«آبه شینزو» نخست وزیر ژاپن با بیان اینکه کشورش در حال برنامه ریزی برای سفر «حسن روحانی» رییس جمهوری اسلامی ایران به توکیو است، گفت: با پیگیری مداوم و گفت و گو به تلاش‌های دیپلماتیک خود برای کاهش تنش‌ها و دستیابی به ثبات در منطقه ادامه خواهیم داد.
2	به گزارش ایرنا، کیودو خبرگزاری رسمی ژاپن روز سه‌شنبه در گزارشی با اعلام این مطلب نوشت؛ نوشت، سفر احتمالی «حسن روحانی» رییس جمهوری اسلامی ایران با هدف کاهش تنش ها میان ایران و آمریکا در خاورمیانه و در راستای افزایش نقش ژاپن در کاهش این تنش ها انجام می شود.
3	گزارش می افزاید آبه در عین حال اشاره ای به تاریخ دقیق سفر روحانی به توکیو نکرد اما کارشناسان می گویند این سفر به احتمال زیاد در تاریخ ۲۰ دسامبر (۲۹ آذر) انجام شود.
4	کیودو نوشت این سفر چنانچه انجام شود اولین سفر یک رئیس جمهوری ایران از زمان سفر رییس جمهوری وقت ایران در سال ۲۰۰۰ میلادی به ژاپن خواهد بود آبه احتمالاً از این فرصت برای ترغیب ایران به حفظ توافق برجام استفاده می کند که طبق آن ایران در قبال لغو تحریم ها، با قدرت های جهانی توافق کرده است تا برنامه هسته ای خود را کاهش دهد.
5	در این گزارش آمده است ایالات متحده در ماه مه سال ۲۰۱۸ از این توافقنامه بین المللی خارج شد و دونالد ترامپ رئیس جمهوری این کشور آن را "وحشتناک" و "یک طرفه" خواند از آن زمان ایران به تدریج از تعهدات خود برای محدود کردن ذخایر اورانیوم و سطح غنی سازی در قالب برجام کاسته است.
6	کیودو به نقل از منابع خود می گوید یکی دیگر از اهداف آبه از دعوت رییس جمهوری ایران به توکیو، دستیابی به تفاهم با ایران در مورد برنامه ژاپن برای اعزام نیروهای دفاع از خود به خاورمیانه است.
7	توکیو برای ارتقاء قابلیت های جمع آوری اطلاعات و اطمینان از ناوبری ایمن حمل و نقل دریایی، برای اعزام یک ناوشکن و یک هواپیمای گشت به منطقه در قالب یک ابتکار جداگانه از ائتلاف به رهبری ایالات متحده که در نزدیکی تنگه هرمز فعالیت خواهد کرد برنامه دارد.
8	ژاپن، متحد اصلی ایالات متحده است اما همچنین روابط دوستانه ای با ایران دارد و علاقه مند است تا ضمن حفظ این روابط، تنش ها در خاورمیانه جایی که تا ۸۰ درصد نفت خود را از این منطقه تامین می کند کاهش دهد.
9	کیودو می گوید پیش بینی می شد که ایالات متحده به سفر روحانی به ژاپن اعتراض کند اما این منابع گفته اند که واشنگتن قبلاً در این مورد به توکیو چراغ سبز نشان داده است، تصمیمی که ظاهراً ناشی از تمایل واشنگتن به درک بهتر تفکر تهران است.
10	«عباس عراقچی» معاون وزیر امور خارجه ایران در جلسه روز سه شنبه گذشته خود با آبه در توکیو، نخست وزیر ژاپن را در جریان تمایل سفر روحانی به توکیو قرار داد، روحانی قرار است اواسط ماه دسامبر برای شرکت در یک همایش به مالزی سفر کند.
11	گزارش می افزاید آبه در سفر خرداد ماه سال جاری خود به تهران که نخستین سفر یک نخست وزیر ژاپنی به ایران در ۴۰ سال گذشته بود زمینه را برای سفر روحانی به توکیو فراهم کرده است، آبه در آن سفر همچنین با آیت الله خامنه ای رهبر معظم انقلاب اسلامی ایران دیدار کرد.
