roozno_data###جهانگیری:سلامت و درمان مردم اصلی ترین اولویت دولت است/ تصور عبور از شرایط فعلی بدون هزینه غیرممکن است/ رییس جمهور آمریکا با نهایت پر رویی می گوید ایران برای لغو تحریم ها درخواستی نکرده است/ نباید اجازه دهیم فعالان و بنگاه های اقتصادی دچار ورشکستگی شوند###http://roozno.com//fa/news/420411/جهانگیریسلامت-و-درمان-مردم-اصلی-ترین-اولویت-دولت-است-تصور-عبور-از-شرایط-فعلی-بدون-هزینه-غیرممکن-است-رییس-جمهور-آمریکا-با-نهایت-پر-رویی-می-گوید-ایران-برای-لغو-تحریم-ها-درخواستی-نکرده-است-نباید-اجازه-دهیم-فعالان-و-بنگاه-های-اقتصادی-دچار-ورشکستگی-شوند###[]###2020-04-04 18:04:00###۴۲۰۴۱۱###['جهانگیری']
1
1	معاون اول رییس جمهور با تاکید بر اینکه نباید اجازه دهیم بنگاه ها و فعالان اقتصادی دچار ورشکستگی شوند، گفت: دولت با تمام ظرفیت در کنار فعالان اقتصادی بخش های مختلف خواهد بود و آنها را تنها نخواهد گذاشت.
2	دکتر اسحاق جهانگیری پیش از ظهر امروز(شنبه) در جلسه ای با مدیران و مسئولان وزارت میراث فرهنگی، گردشگری و صنایع دستی با اشاره به اینکه فعالان و بنگاه های اقتصادی زیرمجموعه این وزارتخانه نظیر هتل ها، اقامتگاه ها و بخش تولید صنایع دستی بیشترین آسیب ها را از شیوع ویروس کرونا متحمل شده اند، اظهار داشت: باید با اقدامات و برنامه ریزی های مناسب اجازه ندهیم بخش های گردشگری و صنایع دستی و زیرمجموعه های این بخش ها دچار آسیب شوند.
3	معاون اول رییس جمهور با اشاره به گزارش های وزیر میراث فرهنگی، گردشگری و صنایع دستی در خصوص فعالیت ها و اقدامات بخش های مختلف این وزارتخانه خاطر نشان کرد: بخش های زیرمجموعه این دستگاه اجرایی نقش مهمی در اشتغال زایی، ارزآوری و افزایش تولید در کشور ایفا می کنند و گزارش عملکرد سالهای 97 و 98 این وزارتخانه بیانگر برنامه ریزی ها و اقدامات مناسب این وزارتخانه است.
4	وی افزود: با شیوع کرونا، ستاد ملی مدیریت بیماری کرونا پروتکل ها و دستورالعمل هایی تدوین کرد که برای همه بخش ها لازم الاجرا است و البته این تصمیمات و پروتکل ها با تبعاتی در بخش های مختلف نیز همراه بوده است که یکی از اصلی ترین تبعات بر بخش گردشگری تحمیل شده و منجر به کاهش سفرها و در نتیجه ضرر و زیان هتل ها،‌تورها و آژانس های گردشگری شده است.
5	دکتر جهانگیری در ادامه با تبریک سال جدید به همه دست اندرکاران و کارکنان وزارت میراث فرهنگی، گردشگری و صنایع دستی، گفت: یکی از تصمیمات مهم دولت برای مدیریت بیماری کرونا تعطیلی بخش های اصلی خود بوده است که در همین راستا از 10 اسفند بخش آموزش کشور که بیش از 50 درصد بدنه دولت را تشکیل می دهد به طور کامل تعطیل شد و در سایر دستگاه های دولتی نیز حضور کارکنان به صورت یک سوم و شیفتی بود.
6	البته بخش هایی از دولت نظیر بخش بهداشت و درمان و بخش هایی که مسئول تامین نیازهای ضروری جامعه هستند به صورت سه شیفت و شبانه روزی فعالیت دارند.
7	معاون اول رییس جمهور با تاکید بر اهمیت بخش های زیرمجموعه وزارت میراث فرهنگی، گردشگری و صنایع دستی خاطر نشان کرد: براساس گزارش های دکتر مونسان، علیرغم اینکه سال 98 به جهت اتفاقات و حوادث، جزو سخت ترین سالها بود اما درآمدهای ارزی این وزارتخانه بیش از 11 میلیارد دلار بوده که عددی بزرگ است و نمی توان از آن چشم پوشی کرد.
8	وی همچنین با اشاره به تدوین سند راهبردی توسعه گردشگری، برنامه اقدام ملی گردشگری و دیگر اسناد توسط وزارت میراث فرهنگی، گردشگری و صنایع دستی تصریح کرد: تدوین این اسناد و برنامه ها اهمیت فراوانی دارند که باید بصورت جدی دنبال شوند و در سال 99 در دولت به تصویب برسد.
9	دکتر جهانگیری بر ضرورت حمایت همه نهادها و بخش های مختلف از جمله نظام بانکی از بنگاه های اقتصادی زیرمجموعه وزارت میراث فرهنگی، گردشگری و صنایع دستی تاکید کرد و افزود: بنگاه ها و فعالان اقتصادی زیرمجموعه این وزارتخانه کانون مهمی برای اشتغال زایی و ارزآوری هستند و باید مورد حمایت قرار گیرند.
10	معاون اول رییس جمهور با بیان اینکه شیوع کرونا همه کشورها را در بر گرفته و این بیماری به چالش بزرگ جهانی تبدیل شده است، گفت: پیش بینی های مهمی در خصوص تبعات اقتصادی شیوع این ویروس در سراسر جهان انجام شده و طبیعتاً همه بخش ها و ظرفیت های مادی و معنوی کشور ما نیز تحت تاثیر قرار خواهد گرفت.
11	مهمترین هنر مدیریت این است که قدرت مواجهه خود را با این بیماری و عبور از شرایطی که کرونا بر ما تحمیل کرده است، بالا ببریم.
12	وی با تاکید بر اینکه موضوع سلامت و درمان مردم اصلی ترین و مهمترین اولویت دولت است، خاطر نشان کرد: در کنار این اولویت مهم، مسائل و تبعات اقتصادی ناشی از کرونا نیز اولویت مهمی است که باید برای عبور از آن برنامه ریزی کنیم.
13	دکتر جهانگیری افزود: نباید تسلیم شرایط پیش رو شویم و در عین حال نباید چشم خود را بر عوارض، تبعات و پیامدهای ناشی از شیوع کرونا ببندیم.
14	باید برای جبران آسیب ها و خسارات ناشی از شیوع کرونا بر بخش های مختلف اقتصادی نظیر هتل ها، اقامتگاه ها و مراکز گردشگری برنامه ریزی جدی داشته باشیم.
15	معاون اول رییس جمهور ادامه داد : تصور اینکه بتوانیم بدون هزینه و آسیب از این مقطع عبور کنیم تقریباً غیر ممکن است.
16	همانگونه که مردم در این شرایط دچار مشکلاتی شده اند و هزینه می دهند، بخش خصوصی، دولت و سایر بخش ها نیز هزینه هایی را پرداخت خواهند کرد تا بتوانیم از این شرایط عبور کنیم.
17	وی با اشاره به اینکه البته مردم از شرایط و منابع مالی دولت آگاه هستند، گفت: ما در تحریم ظالمانه ای از سوی آمریکا به سر می بریم و رییس جمهور آمریکا با نهایت پر رویی به خبرنگاران اعلام می کند که ایرانی ها برای لغو تحریم ها درخواستی به ما نداده اند.
18	دکتر جهانگیری اضافه کرد: ملت ایران چه درخواستی باید بدهد؟ ملت ایران از ابتدا اعلام کرده اند که در شرایطی که همه مردم دنیا با جان خود در حال مبارزه با ویروس کرونا هستند، باید تحریم های ظالمانه آمریکا برداشته شود.
19	معاون اول رییس جمهور خطاب به رییس جمهور آمریکا تصریح کرد: ملت ایران می گوید شما در کشور خودتان که بیش از همه درگیر این ویروس هستید و جان دادن انسان ها را در پیش روی خود می بینید، بگذارید ملت ایران از منابع درآمدی خود استفاده کند.
20	بگذارید مرد ایران زندگی کنند و مانند سایر ملت ها برای مقابله با این ویروس خطرناک راهکارهایی عالمانه در پیش بگیرد.
21	وی خاطر نشان کرد: ملت ایران می گوید تحریم ها را بردارید تا بانک مرکزی به منابع درآمدی خود دسترسی پیدا کند و بتواند ضرورت ها و نیازهای مقابله با کشور را تامین کند.
22	اگر موانع را بردارید حتماً بهتر می توانیم با کرونا مبارزه کرده و این شرایط را مدیریت کنیم.
23	شما مهمترین منبع درآمدی ایران که نفت است را به روی ملت ایران بسته اید و اجازه خرید نفت ایران را به کشورهای دیگر نمی دهید.
24	دکتر جهانگیری در ادامه تصریح کرد: با وجود شرایط دشوار اقتصادی اما با انسجام، وحدت و هماهنگی می توانیم این شرایط را مدیریت کرده و از آن عبور کنیم.
25	معاون اول رییس جمهور با اشاره به برنامه ریزی های دولت برای جبران آسیب ها و خسارات بنگاه های اقتصادی، گفت: دولت 75 هزار میلیارد تومان تسهیلات با نرخ سود 12 درصد برای بنگاه های آسیب دیده به شرط حفظ نیروی کار در نظر گرفته و 25 هزار میلیارد تومان دیگر از منابع دولتی برای کمک به اقشار آسیب پذیر تخصیص داده است.
26	وی با تاکید بر اینکه بانک مرکزی و نظام بانکی کشور با جدیت پای کار آمده و مصمم است به بنگاه های آسیب دیده کمک کند، از پیشنهادات و راهکارهای ارائه شده از سوی نظام بانکی برای کمک به کسب و کارهای آسیب دیده قدردانی کرد.
27	دکتر جهانگیری در بخش پایانی سخنان خود از برنامه ریزی ها و اقدامات وزارت میراث فرهنگی، گردشگری و صنایع دستی قدردانی کرد و گفت: مدیران این وزارتخانه و سایر دستگاه های اجرایی باید با کار شبانه روزی برای دوران پس از کرونا برنامه های روشنی داشته باشند تا با تحریک تقاضا مانع از آسیب رسیدن به فعالان اقتصادی و بنگاه های زیرمجموعه خود شود.
28	معاون اول رییس جمهور تصریح کرد: رییس جمهور نیز با تمام توان برای مقابله با کرونا پای کار است و در تمام ایام تعطیلات عید نوروز، روزی نبوده که چند جلسه در این خصوص برگزار نکرده باشد.
29	باید با بکارگیری همه ظرفیت های دولت، بخش خصوصی ونهادهای مختلف به گونه ای برنامه ریزی کنیم که بتوانیم با سرفرازی و حداقل هزینه و آسیب این مقطع را پشت سر بگذاریم.
30	وزیر میراث فرهنگی، گردشگری و صنایع دستی نیز در این جلسه گزارشی از آخرین وضعیت بخش های مختلف زیرمجموعه این وزارتخانه ارائه کرد و گفت: با وجود اینکه فعالان بخش گردشگری و صنایع دستی در ایام عید بیشترین درآمد را دارند اما عید سال گذشته به دلیل سیل و عید امسال به خاطر شیوع کرونا درآمدهای این بخش ها به میزان چشمگیری کاهش یافت.
31	علی اصغر مونسان افزود: علاوه بر سیل و کرونا، تنش های منطقه ای، برخی مسائل داخلی نیز هر کدام تاثیرات جدی بر درآمدهای بخش گردشگری کشور تحمیل کرد و فعالان این عرصه با آسیب های جدی مواجه شده اند.
32	وی با اشاره به رشد ورود گردشگران به کشور در سال گذشته از 4 میلیون و ششصد هزار نفر به 7 میلیون و 800 هزار نفر، خاطر نشان کرد: این عدد در سال 98 به 8 میلیون و ششصد هزار گردشگر افزایش پیدا کرد و پیش بینی ما برای سال 99 ورود 11 میلیون گردشگر به کشور بود که متاسفانه شیوع کرونا اجازه تحقق این پیش بینی را نداد.
33	وزیر میراث فرهنگی، گردشگری و صنایع دستی با اشاره به آمار جهانی سفر مبنی بر درآمد بیش از 11 میلیارد دلاری بخش گردشگری ایران خاطر نشان کرد: با احتساب اشتغال غیر مستقیم این حوزه، درآمدهای بخش گردشگری به 33 میلیارد دلار می رسد.
34	علی اصغر مونسان از تدوین سند راهبردی توسعه گردشگری و ارائه آن برای طرح و تصویب در جلسه هیات دولت خبر داد و گفت: این سند نقشه راهی برای توسعه گردشگری کشور است ضمن آنکه این وزارتخانه برنامه اقدام ملی گردشگری را نیز با همکاری یونسکو دنبال می کند.
35	وی همچنین از تدوین سند برند ملی گردشگری با همکاری فعالان و متخصصان دانشگاهی این حوزه خبر داد و افزود: فاز اول این سند آماده شده و هم اکنون آماده رونمایی است.
36	وزیر میراث فرهنگی، گردشگری و صنایع دستی با اشاره به اینکه سندهای توسعه گردشگری منطقه ای نظیر توسه گردشگری شمال کشور نیز در حال تدوین است، گفت: تعیین کشورهای هدف گردشگری از دیگر اقدامات این وزارتخانه بوده است و برنامه ریزی هایی برای رفع موانع پیش روی ورود گردشگران کشور های هدف به ایران نیز از جمله اقدامات صورت گرفته در این وزارتخانه است.
37	علی اصغر مونسان اظهار داشت: سازمان جهانی گردشگری سال گذشته ایران را به عنوان دومین کشور در سرعت رشد جذب گردشگر معرفی کرد که این جایگاه با وجود تنش ها و محدودیت های موجود جایگاهی افتخار آمیز است.
38	وی از افزایش واحدهای بوم گردی از 400 واحد به بیش از 2400 واحد خبرداد و گفت: افزایش تنوع محصولات گردشگری از دیگر اقدامات صورت گرفته است ضمن آنکه حجم سرمایه گذاری و تکمیل زیرساختهای بخش گردشگری بالغ بر 200 هزار میلیارد تومان در حال انجام است.
39	وزیر میراث فرهنگی، گردشگری و صنایع دستی همچنین گزارشی از بخش میراث فرهنگی و تعداد آثار ملی و جهانی ثبت شده ارائه کرد و گفت: در دو سال گذشته 76 موزه افتتاح شده که عمدتاً در بخش خصوصی هستند وکسب و کارهای کوچک و اشتغال پایدار ایجاد کرده اند.
40	علی اصغر مونسان به ارائه گزارشی در خصوص استرداد اشیاء تاریخی به کشور و تعداد ثبت آثار ملی پرداخت و گزارشی نیز در خصوص بخش صنایع دستی، میزان اشتغال زایی و ارز آوری این بخش ارائه کرد.
41	وی همچنین با اشاره به دستورالعمل ها و پروتکل های مرتبط با کرونا خاطر نشان کرد: این وزارتخانه در راستای اجرای پروتکل ها، زائرسراها و خانه مسافرها تعطیل کرد و ممنوعیت ایجاد کمپ های موقت نوروزی نیز از سوی این وزارتخانه به استانداران سراسر کشور ابلاغ شد.
42	وزیر میراث فرهنگی، گردشگری و صنایع دستی همچنین با اشاره به تعطیلی موزه ها، اماکن گردشگری و نمایشگاه های صنایع دستی در کشور گفت: با مجموعه اقدامات صورت گرفته شاهد کاهش بیش از 90 درصد سفرهای تفریحی و نوروزی هستیم که نقش مهمی در کاهش درآمد فعالان بخش گردشگری دارد که امیدوارم با فعال شدن بسته حمایتی دولت مانع از آسیب رسیدن به اشتغال این بخش ها باشیم.
43	وی همچنین خواستار امهال تسهیلات بانکی، اعطای فرصت برای پرداخت بیمه سهم کارفرمایی، اجازه تمدید زمان قرارداد با سرمایه گذاران پروژه های گردشگری و برنامه ریزی برای تحریک تقاضا در دوران بعد از کرونا برای جبران درآمدهای از دست رفته فعالان عرصه گردشگری شد.
44	رییس کل بانک مرکزی نیز در این جلسه از برنامه های نظام بانکی برای اعطای تسهیلات به بنگاه های اقتصادی که در این مدت دچار آسیب شده اند خبر داد و گفت: نظام بانکی در راستای رسالت تاریخی خود آمادگی دارد 75 هزار میلیارد تومان برای جبران آسیب ها پرداخت کند که بخشی از این مبلغ بعنوان سرمایه در گردش و بخشی برای تحریک تقاضا پس از دوران کرونا خواهد بود.
45	در این جلسه معاونین وزارت میراث فرهنگی، گردشگری و صنایع دستی در حوزه های مختلف صنایع دستی، گردشگری و میراث فرهنگی به ارائه گزارشی از مشکلات و مسائل پیش رو پرداختند و پیشنهادات خود را برای جبران آسیب ها مطرح کردند.
46	در این جلسه همچنین از طریق ویدئو کنفرانس با سه استان یزد، اصفهان و شیراز ارتباط ایجاد شد و مدیران کل میراث فرهنگی این سه استان هر کدام به ارائه گزارشی در خصوص میزان خسارات و آسیب های ناشی از کرونا در بخش گردشگری و صنایع دستی پرداختند.
