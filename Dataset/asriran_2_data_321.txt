asriran_2_data###چراغ سبز آمریکا به ژاپن درباره سفر روحانی به توکیو###https://www.asriran.com/fa/news/702414/چراغ-سبز-آمریکا-به-ژاپن-درباره-سفر-روحانی-به-توکیو###['سیاست خارجی']###2019-12-08 13:18:00###۷۰۲۴۱۴###['ژاپن', 'آمریکا', 'روحانی']
5
1	روزنامه ژاپنی به نقل از منابع دیپلماتیک در توکیو گزارش داد که واشنگتن به ژاپن برای میزبانی از رئیس جمهور ایران چراغ سبز نشان داده است.
2	به گزارش فارس، روزنامه ژاپن تایمز به نقل از منابع دیپلماتیک گزارش داد که آمریکا با طرح توکیو برای سفر حسن روحانی رئیس جمهور ایران به این کشور موافقت کرده است.
3	این روزنامه اشاره کرده است که روحانی به دنبال خروج از بن بست پیش آمده در مساله توافق هسته‌ای سال 2015 است.
4	براساس این گزارش، یک مقام ارشد آمریکایی به دولت ژاپن پیام داده است که واشنگتن از توکیو خواسته است که نتیجه دیدار روحانی با «آبه شینزو» نخست وزیر این کشور به اطلاع آنها رسانده شود.
5	این منابع گفته‌اند که مقامات ایرانی و ژاپنی دیدار روحانی و آبه را برای روز 20 دسامبر(29 آذر) برنامه ریزی کرده‌اند.
6	این اولین سفر یک رئیس جمهور ایران به ژاپن از زمان سفر سید محمد خاتمی در اکتبر سال 2000 است.
7	روزنامه ژاپنی در ادامه نوشت: آبه شینزو که یکی از رهبران نزدیک به «دونالد ترامپ» رئیس جمهور آمریکا است در ماه ژوئن به ایران سفر کرده بود تا در زمینه اختلافات میان تهران و واشنگتن ماینجیگری کند.
8	به گفته منابع دیپلماتیک، نخست وزیر ژاپن احتمالا در این دیدار از ایران خواهد خواست که به برجام پایبند بماند.
9	تهران طی ماههای گذشته به صورت گام به گام از برخی از تعهدات خود در برجام در واکنش به عدم اجرای تعهدات کشورهای اروپایی عقب نشینی کرده است.
10	«عباس عراقچی» معاون سیاسی وزیر خارجه ایران اخیرا در مصاحبه با شبکه «ان اچ کی» ژاپن در وین ابراز امیدواری کرد که دیدار احتمالی اواخر ماه جاری رئیس‌جمهور ایران به ژاپن به تقویت روابط اقتصادی دو کشور کمک کند.
11	وی گفته بود که مقدمات سفر رئیس‌جمهور به ژاپن در حال انجام است تا یک تاریخ دقیق برای این دیدار مشخص شود.
