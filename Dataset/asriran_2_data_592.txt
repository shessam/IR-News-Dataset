asriran_2_data###یحیی گل محمدی در یک قدمی نیمکت تیم ملی فوتبال ایران###https://www.asriran.com/fa/news/707217/یحیی-گل-محمدی-در-یک-قدمی-نیمکت-تیم-ملی-فوتبال-ایران###['ورزشی']###2020-01-05 13:44:00###۷۰۷۲۱۷###['گل محمدی', 'ایران']
7
1	به تفاهم نرسیدن برانکو ایوانکوویچ با باشگاه پرسپولیس، او را از نیمکت تیم ملی کشورمان دور کرده است تا شانس گزینه‌های ایرانی بیشتر شود.
2	به گزارش باشگاه خبرنگاران جوان، مربیان خارجی حاضر در فوتبال ایران این روز‌ها آرام آرام در حال جدایی از تیم‌های کشورمان هستند.
3	پس از آندره آ استراماچونی و مارک ویلموتس که خداحافظی شان از استقلال و تیم ملی قطعی شده، گابریل کالدرون هم به دلیل دریافت نکردن مطالباتش از باشگاه پرسپولیس در آستانه جدایی از این تیم است.
4	در چنین شرایطی مسئولان فدراسیون فوتبال کشورمان هم که برای جانشینی مارک ویلموتس در هفته‌های اخیر مذاکرات متعددی را با برانکو ایوانکوویچ انجام داده اند پس از جدایی مهدی تاج از فدراسیون سمت مربی ایرانی متمایل شده اند و احتمال دارد پرونده بازگشت برانکو به تیم ملی بسته شود.
5	مهم‌ترین شرط برانکو برای حضور روی نیمکت تیم ملی، دریافت مطالباتش از باشگاه پرسپولیس است که با توجه به توافق نرسیدن او با این باشگاه در مذاکراتی که بین طرفین و وکلای شان در هفته‌های اخیر انجام شده است به نظر می‌رسد سرخ پوشان پایتخت باید به زودی منتظر دریافت حکم سنگین فیفا باشند.
6	همین عامل منجر به دوری برانکو از نیمکت تیم ملی می‌شود و البته فدراسیون با توجه به مشکلاتی که در قرارداد مارک ویلموتس بلژیکی با آن درگیر است به هیچ وجه نمی‌تواند بیشتر از یک میلیون و نیم میلیون یورو به برانکو و دستیارانش پرداخت کند.
7	بحث انتخاب مربی ایرانی دست کم تا زمان مشخص شدن تکلیف انتخابات فدراسیون و حضور رئیس جدید در این مجموعه، بسیار جدی است و مسئولان فدراسیون فوتبال به زودی مذاکرات نهایی شان را با گزینه اصلی ایرانی هدایت تیم ملی یعنی یحیی گل محمدی آغاز خواهند کرد.
8	البته وحید هاشمیان هم جزو گزینه‌های سرمربیگری تیم ملی و جانشینی مارک ویلموتس محسوب می‌شوند و احتمال دارد در نهایت یکی از این نفر ۲ انتخاب شود.
