roozno_data###روحانی: طرح «فاصله گذاری اجتماعی» با تبدیل به «فاصله‌گذاری هوشمند» ادامه خواهد یافت / مختصات «فاصله گذاری هوشمند» امروز اعلام می‌شود/ در کنار اولویت سلامت، معیشت، کسب و کارهای کوچک و طبقه ضعیف و آینده فرزندان‌مان هم مهم است###http://roozno.com//fa/news/420348/روحانی-طرح-فاصله-گذاری-اجتماعی-با-تبدیل-به-فاصله‌گذاری-هوشمند-ادامه-خواهد-یافت-مختصات-فاصله-گذاری-هوشمند-امروز-اعلام-می‌شود-در-کنار-اولویت-سلامت-معیشت-کسب-و-کارهای-کوچک-و-طبقه-ضعیف-و-آینده-فرزندان‌مان-هم-مهم-است###[]###2020-04-04 13:25:00###۴۲۰۳۴۸###['روحانی']
1
1	رئیس جمهور صبح شنبه در جلسه‌ای با رؤسای کمیته‌های اجتماعی، امنیتی، آموزشی، اداری، بهداشتی، آموزش عالی، پشتیبانی، اصناف و اقتصادی ستاد ملی مقابله با کرونا، میزان تاثیر اجرای مرحله دوم طرح فاصله گذاری اجتماعی را برای اجرای مرحله سوم این طرح با عنوان "فاصله گذاری هوشمند اجتماعی" مورد ارزیابی و بررسی قرار داد.
2	حجت‌الاسلام والمسلمین حسن روحانی در این جلسه با تاکید بر اینکه رؤسای کمیته‌های گوناگون ستاد ملی مبارزه با کرونا موظفند ارزیابی دقیقی از میزان تاثیر تشدید برنامه فاصله‌گذاری اجتماعی انجام بدهند، گفت: باید برای دوره بازگشایی پس از اطمینان از ایجاد وضعیت تثبیت شده در مدیریت مقابله با کرونا پروتکل‌های متنوع و مختلف با دقت نظر در تمامی حوزه‌ها طراحی و متناسب با هر کسب و کار اجرا شود.
3	رئیس جمهور با بیان اینکه طرح فاصله گذاری اجتماعی با تبدیل به فاصله‌گذاری هوشمند ادامه خواهد یافت، افزود: ما مرحله اول و دوم آن را اجرا کرده ایم و موفقیت های خوبی داشته ایم و الان در مرحله سوم آن که اجرای فاصله گذاری هوشمند اجتماعی است، قرار داریم و مختصات آن باید مشخص و مدون باشد.
4	روحانی ادامه داد: پروتکل‌های بهداشتی باید به گونه‌ای طراحی شود که همه مردم اعم از ارباب رجوع، کارمند، کارگر و کاسب بدانند و مطمئن باشند در محیط کار و بیرون از خانه با رعایت این پروتکل‌ها می‌توانند درصد بالایی اطمینان خاطر داشته باشند که از سلامتی برخوردار خواهند بود.
5	رئیس جمهور خاطرنشان کرد: باید اطمینان حاصل کنیم که از چه زمانی دانش‌آموزان و دانشجویان می‌توانند با سلامت کامل به مراکز آموزشی مراجعه کنند؛ لذا رؤسای کمیته‌ها باید با روش‌های دقیق، مطالعات و ارزیابی‌های لازم را انجام بدهند تا بر اساس آن ستاد ملی مقابله با کرونا تصمیمات لازم را اتخاذ کند.
6	روحانی با بیان اینکه باید در نظر داشته باشیم که اگر کرونا برای مدتی باقی بماند باید آن را به گونه‌ای مدیریت کنیم که زندگی مردم با مشکل توأم نباشد، گفت: نباید بدون مطالعه و دقت نظر تصمیم گرفت؛ مردم باید بدانند هر تصمیمی که در دولت گرفته می‌شود مبتنی بر مطالعات دقیق علمی و با مشورت همه متخصصین است.
7	رئیس جمهور با تاکید بر اینکه سلامت مردم اولویت اول است، گفت: در کنار اولویت سلامت زندگی، معیشت، کسب و کارهای کوچک و طبقه ضعیف و آینده فرزندان‌مان نیز اهمیت دارد از این نظر باید بدانیم در روز پایان تشکیل محدودیت‌ها مردم نباید نگرانی از سلامت خود و فرزندان‌شان داشته باشند و ما باید نگرانی آنها را تا اندازه زیادی کاهش بدهیم.
8	روحانی اظهارداشت: باید بدانیم صدمات اصلی اقتصادی کرونا متوجه اقشار ضعیف جامعه است و مردم از دولت انتظار دارند که اجازه ندهیم کرونا سلامت و معیشت آنان را نابود کند و این بدان معنا است که هم باید سلامت مردم را حفظ کنیم و هم معیشت و وضعیت اقتصادی آنان را تامین کنیم.
