tabnak_data###امضای قرارداد با پرسپولیس؛ استوکس شماره 10 شد###https://www.tabnak.ir/fa/news/955031/امضای-قرارداد-با-پرسپولیس-استوکس-شماره-10-شد###['ورزشی', 'ورزشی']###2020-01-27 22:15:00###۹۵۵۰۳۱###['استوکس', 'تراکتور', 'پرسپولیس', 'شماره 10', 'تابناک ورزشی']
5@@@6
1	آنتتونی استوکس مهاجم جدید پرسپولیس باوجود تهدیدات باشگاه تراکتور، قرارداد نهایی خود با این تیم را امضا کرد.
2	به گزارش تابناک ورزشی و به نقل از سایت رسمی باشگاه پرسپولیس، آنتونی استوکس در باشگاه پرسپولیس حضور یافت و ضمن دیدار با مدیرعامل باشگاه و مدیر تیم قرارداد نهایی به امضا طرفین رسید.
3	استوکس در بدو ورود به باشگاه به سوالات خبرنگاران پاسخ داد و سپس در دفتر مدیریت با انصاری‌فرد و پیروانی مدیر تیم دیدار صمیمانه‌ای داشت و از آنجا که مدیرعامل قرارداد را الکترونیکی امضا کرده بود، عقد قرارداد به امضا طرفین رسید.
4	استوکس که اعتبار قراردادش منوط به تایید در تست پزشکی و دریافت‌ای تی سی است، فردا در تست پزشکی شرکت می‌کند.
5	او کلید منزل مسکونی خود را نیز دریافت کرد و مقرر شد در تمرین فردا نیز حضور یابد.
6	استوکس تاکید کرد دوست دارد در صورت امکان و موافقت شماره ۱۰ را بر تن کند و انصاری‌فرد با توجه به اخذ نظر کادرفنی و مدیر تیم در تماس با سازمان لیگ به وی اعلام داشت که این شماره متعلق به وی است.
7	انصاری فرد به استوکس گفت: به شما خوشامد می‌گویم و حتما می‌دانید پرسپولیس پرطرفدارترین تیم آسیا و موفق‌ترین تیم ایرانی در لیگ قهرمانان است و برای چهارمین قهرمانی متوالی در لیگ می‌جنگد و شانس خوبی برای قهرمانی در جام حذفی دارد و تلاش‌ها و انتظارات این است در آسیا هم مقتدرانه استارت بزند.
8	ما خیال‌مان آسوده بود که مشکلی در پیوستن شما ایجاد نمی‌شود، چرا که یک روز قبل از نقل و انتقالات قراردادی به امضا طرفین رسیده بود و فقط جزئیات آن و بررسی موارد حقوقی قرارداد باقی مانده بود که با پیگیری نمایندگان‌باشگاه و نظارت خودم و دیگر همکاران باشگاه در دبی رفع و رجوع شد و من از تلاش‌های آقایان قدوسی، خبیری و حسینی و همکاری نمایندگان ایرانی و خارجی بازیکن و خود شما تشکر می‌کنم.
9	وی گفت: ما طبق تایید کادر فنی اقدام به جذب شما کردیم و هواداران هم استقبال خوبی داشته‌اند.
10	ما امیدواریم با وجود شما و مهاجمان کارنامه داری مثل علیپور و تلاش اوساگونا و عبدی و درایت کادر فنی و تلاش مجموعه تیم در فاز حمله مقتدرتر از قبل باشیم و با گلزنی و موثر واقع شدن انشالله که بتوانید انتظارات کادر فنی و هواداران را برآورده کنید.
11	استوکس هم ضمن ابراز خوشحالی از پیوستن به پرسپولیس تاکید کرد: همه تلاش من این است برای تیم مفید و موثر باشم و انگیزه‌های زیادی دارم .
12	ایمان دارم با توانی که تیم از نظر مهره و کادر فنی و میزان هوادار دارد، موفقیت دور از دسترس نیست.
