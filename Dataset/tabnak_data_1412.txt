tabnak_data###نابودی اسرائیل قطعی و نبرد اصلی با آمریکاست/ فلسطین از «بحر تا نهر» متعلق به مردم فلسطین است###https://www.tabnak.ir/fa/news/980068/نابودی-اسرائیل-قطعی-و-نبرد-اصلی-با-آمریکاست-فلسطین-از-بحر-تا-نهر-متعلق-به-مردم-فلسطین-است###['صفحه نخست', 'بین\u200cالملل']###2020-05-22 19:16:00###۹۸۰۰۶۸###['سید حسن نصرالله', 'سخنرانی', 'روز قدس']
1
1	دبیرکل حزب الله لبنان در سخنرانی روز جمعه خود به مناسبت روز جهانی قدس گفت که فلسطین از بحر تا نهر ملک ملت فلسطین است و آوارگان فلسطینی باید به کشورشان بازگردند.
2	سید حسن نصرالله، دبیرکل حزب‌الله لبنان تصریح کرد: امام خمینی (ره) زمانی که روز قدس را بعد از پیروزی انقلاب اعلام کرد، این امر ماحصل مسیری طولانی از جهاد بود.
3	مخالفت امام خمینی با شاه به دلیل تسلیم شدن شاه در مقابل مواضع آمریکا و کمک‌های شاه به اسرائیل بود و در آن هنگام شاه هم‌پیمان کشورهای عربی حوزه خلیج فارس بود.
4	موضع مراجع دینی شناخته شده و غیر شناخته شده در نجف یا قم یا هر مکان دیگر هم موضعی شفاف و بی تردید نسبت به مساله فلسطین بود و آن اینکه فلسطین باید به مردم آن بازگردد و اسرائیل یک رژیم غاصب است و باید زوال یابد و ماندن آن مشروعیت ندارد.
5	وی خاطرنشان کرد: ما در لبنان، نسل‌های ما و اجداد ما و فرزندانمان ما نیز بر اساس این موضع رشد یافته‌ایم که این موضع اسرائیل را شر مطلق می‌داند.
6	موضع ما تا به الان نسبت به قدس و مساله فلسطین یک موضع عقیدتی، ایمانی، شرعی، حقوقی و نیز موضعی انسانی و اخلاقی است و این به معنای آن است که این موضع گیری تغییر نمی‌کند و این موضع فراموش نمی‌شود و قابل معامله نیست.
7	هرکس که بر این امر حساب باز می‌کند که از طریق جنگ یا گرسنه نگه داشتن یا گمراه کردن می‌تواند این موضع را تغییر دهد، اشتباه می‌کند.
8	برخی گمان می‌کنند که مقاومت در لبنان و فلسطین عبارت از یک شور جوانی است و تمام می‌شود، اما اشتباه می‌کنند، چراکه این یک عقیده است که نسل به نسل انتقال پیدا می‌کند.
9	این یک مساله عاطفی نیست، بلکه یک موضع عقیدتی است.
10	سید حسن نصرالله عنوان داشت: حق، با گذر زمان زایل نمی‌شود، چیزی که به صورت دزدی حاصل شده، با گذر زمان، قانونی نمی‌شود.
11	دزد چیزی را که سرقت کرده است، با گذر زمان تحت تملک قانونی‌اش نمی‌شود.
12	فلسطین از "بحر تا نهر" (بحرالمیت تا رود اردن) متعلق به مردم فلسطین است و باید به آنها بازگردد.
13	این خانه متعلق به مردم فلسطین است.
14	آنچه که سرقت شده است، با گذر زمان تبدیل به ملک شرعی نمی‌شود، ولو اگر تمامی جهانیان مشروعیت آنچه را که دزد، ربوده است، به رسمیت بشناسند.
15	هیچ شخص فلسطینی، یا عربی یا مسلمان یا مسیحی حق ندارد بخشی از فلسطین یا قدس را به صهیونیست‌ها بدهد، این‌ها مقدسات امت است و این سرزمین متعلق به مردم فلسطین است و فقط برای نسل کنونی نیست، بلکه برای نسل‌های آتی نیز است.
16	دبیرکل حزب‌الله افزود: مسئولیت بازگرداندن مقدسات و حقوق، در وهله نخست مسئولیت مردم فلسطین است، اما مسئولیت امت نیز است.
17	مقاومت به هر شکلی، تنها راه برای آزادسازی اراضی و مقدسات و بازگرداندن حقوق است و هر راه دیگری، وقت تلف کردن است و فقط به بن بست منتهی می‌شود، همانند چیزی که در مذاکرات اخیر رخ داد و آزادسازی طی دو سه سال حاصل نشد.
18	طولانی بودن زمان نبرد، نباید دلیلی برای ناامیدی شود و نسل‌ها باید این مسئولیت را حفظ کنند و می‌بایست مقاومت ادامه یابد و نسل معاصر اگر احساس می‌کند که قادر به مقاومت نیست، نباید این را توجیهی برای مشروعیت بخشیدن بداند و نباید آن را به رسمیت بشناسد.
19	نبردهای آزادسازی سال‌های طولانی زمان می‌برد.
20	وی خاطرنشان کرد: امروز باید شفاف باشیم که با چه کسی می‌جنگیم.
21	مردم لبنان با اسرائیل می‌جنگند.
22	مردم فلسطین با اسرائیل می‌جنگند.
23	ظاهر امر این است که با اسرائیل می‌جنگیم، اما حقیقت این است که جنگ با آمریکا است.
24	اسرائیل فقط در خط مقدم است و این جنگ با دولت‌های آمریکاست.
25	برخی ممکن است که این مساله را بپذیرند، اما برخی که این امر را نمی‌پذیرند، باید در نگاه خود بازنگری کنند.
26	آمریکا تجهیزاتی به اسرائیل می‌دهد که به هیچ طرفی نمی‌دهد.
27	حمایت‌های اقتصادی بسیاری از اسرائیل ارائه می‌دهد.
28	مانورهای مشترک با ارتش اسرائیل صورت می‌گیرد و تمامی اقدامات برای مشروعیت بخشی به دشمن اسرائیلی صورت می‌گیرد.
29	نصرالله ادامه داد: در لبنان، آمریکا اجازه محکوم کردن هیچ جنایتی که توسط اسرائیل صورت می‌گرفت را نمی‌داد و آمریکا تمامی روابط بین‌المللی خود را به نفع اسرائیل به کارگرفت تا کشورها به اسرائیل خدمات ارائه دهند و روابط را با اسرائیل عادی سازی کنند.
30	آمریکا برای برتری نظامی اسرائیل تلاش کرد.
31	نبرد حقیقی با آمریکا است.
32	آمریکا جنگ‌هایی را برای دفاع از اسرائیل در منطقه به راه می‌اندازد و به سمت وقوع جنگ‌ها در منطقه سوق می‌دهد تا اسرائیل را تثبیت کند.
33	به عنوان مثال، جنگ صدام علیه ایران و امروز جنگ تحمیلی که علیه یمن رخ داده است.
34	دبیرکل حزب‌الله اظهار کرد: در شرایط کنونی، در نزاع کنونی، در رده بندی مواضع، برخی از دولت‌ها از این معادله خارج شده‌اند و به وضعیت خود و به بحران‌های داخلی‌شان مشغول هستند.
35	کشورهایی دیگر، از معامله نزاع با دشمن خارج شده‌اند، اما بی طرف نیستند، بلکه موضع طرف‌هایی را گرفته‌اند که به دشمن کمک می‌کنند.
36	فلسطینی‌ها را در کشورهای عربی بازداشت می‌کنند، فلسطینی‌ها را در فهرست "تروریست‌ها" قرار می‌دهند، به عادی سازی روابط با اسرائیل می‌پردازند.
37	این کشورها در واقع موضع دوست و پشتیبان اسرائیل را در پیش گرفته‌اند.
38	برخی از کشورها، در قلب معادله هستند که تعدادشان محدود است، در راس‌شان جمهوری اسلامی ایران و جمهوری سوریه است.
39	جنبش‌های مردمی هم که در عراق، لبنان، افغانستان، بحرین، شمال آفریقا و نیجریه وجود دارد.
40	اما در پشتیبانی از محور آمریکایی و اسرائیلی، برخی از کشورهای عربی علناً خدماتی به این محور در عراق یا در یمن یا در بحرین و لبنان یا علیه جمهوری اسلامی ایران ارائه می‌دهند.
41	دبیرکل حزب‌الله گفت: طی سال گذشته، آمریکا و اسرائیل بر سرنگونی نظام جمهوری اسلامی ایران یا دست کم تغییر موضع نظام درخصوص مساله فلسطین حساب باز می‌کردند.
42	ترامپ فکر می‌کرد که خروجش از برجام، بحران معیشتی شدیدی در ایران ایجاد می‌کند و تظاهرات گسترده برگزار می‌شود و خصومتی میان گروه‌های سیاسی در ایران رخ می‌دهد.
43	بولتون به خانه‌اش رفت، اما نظام جمهوری اسلامی ایران پابرجاست.
44	اسرائیل بر گروه‌های تکفیری حساب باز کرد، همانند گروه‌هایی که در مرزهای شرقی یا غربی ایران درصدد حملات تروریستی بودند که ایران با این امر مقابله کرد.
45	اسرائیل حتی بر کرونا هم حساب باز کرده بود اما جمهوری اسلامی ایران از امتحان کرونا نیز با افتخار بیرون آمد.
46	سازمان بهداشت جهانی اذعان می‌کند که نظام بهداشتی در ایران قدرتمند است.
47	اسرائیل با تاکید شرایط را به سمت وقوع جنگ میان آمریکا و ایران هم سوق می‌داد، اما این امر نیز شکست خورد.
48	وی ادامه داد: در عراق تحول بزرگی به نفع فرهنگ مقاومت رخ داد.
49	حفظ عراق و قدرت آن، با طرح صهیونیستی منافات دارد و اسرائیل از شدیدترین تحریک‌کنندگان علیه عراق بود.
50	اسرائیل به دنبال جنگ طائفه‌ای و سنی و شیعی در عراق بود.
51	اما پایداری عراق، به هر نحوی به سود محور مقاومت بوده است.
52	مسئولیت خواهران و برادران عراقی این است که عراق را به جایگاه طبیعی آن در رویارویی با اسرائیل باز گردانند.
53	در سوریه، موضع این کشور در موضوع "مقاومت" مساله‌ای شناخته شده است.
54	سوریه در معرض جنگ موجودیتی قرار گرفت، اما بر این جنگ غلبه کرد.
55	همچنان پیش‌روی سوریه، نبردهایی وجود دارد که باید وارد آنها شود.
56	رهبری و ارتش اسرائیل در حال بازیابی شرایط خود هستند.
57	اسرائیل زمانی که در سرنگونی نظام سوریه شکست خورد، بلندپروازی‌هایی برای ایجاد کمربند امنیتی در جنوب سوریه داشت که این امر هم شکست خورد.
58	آنچه که در سوریه رخ داد، ناامیدی بزرگی برای آن چیزی بود که اسرائیل به دنبالش بود.
59	نصرالله بیان داشت: جنگ محور آمریکایی اسرائیلی سعودی علیه یمن شکست خورد.
60	شکست این جنگ در یمن تاثیری نیز بر معامله قرن داشت.
61	اگر محمد بن سلمان می‌توانست در یمن پیروز شود، یقیناً پیروزی خود را برای تحمیل معامله قرن بر فلسطینی‌ها به کار می‌گرفت.
62	درخصوص مساله لبنان، باید گفت که اسرائیل نگران است و هراس جنگ را دارد و واکنش‌های مقاومت را محاسبه می‌کند.
63	اسرائیل به این امر اذعان می‌کند که در ممانعت از افزایش قدرت مقاومت در حزب‌الله شکست خورده است.
64	در انتخابات پیشین، اسرائیل وعده داد که دگرگونی در وضعیت شیعیان رخ دهد، اما اسرائیل با نتایج انتخابات غافلگیر شد و در حال حاضر اسرائیل بر تحریم‌ها حساب باز کرده است.
65	شرط‌گذاری‌های آمریکا تمام شدنی نیست، چه در مورد سلاح مقاومت یا در مورد ترسیم مرزهای دریایی با اسرائیل.
66	اسرائیل در حال حاضر بر وضعیت اقتصادی در لبنان حساب باز می‌کند تا وضعیت مقاومت را از طریق تحریم‌ها دگرگون کند.
67	ما در لبنان قدرت‌مند هستیم و انتخاب با خودمان است و می‌توانیم با امکانات‌مان بر بحران فائق آییم.
68	دبیرکل حزب‌الله افزود: درخصوص فلسطین نیز باید گفت که اسرائیل بر تحریک کردن مردم غزه علیه مقاومت و جلوگیری از افزایش قدرت‌ آن حساب باز کرد، اما شکست خورد.
69	ادامه عملیات در کرانه باختری بر پایبدی مردم فلسطین تاکید دارد.
70	آنها حتی یک فلسطینی را پیدا نکردند تا معامله قرن را امضا کند یا آن را بپذیرد و این شکست بزرگی برای آمریکا و اسرائیل است.
71	با این حال اسرائیل از زمان باقی مانده از حضور ترامپ در کاخ سفید بهره‌برداری می‌کند چراکه او فرصت تاریخی برای اسرائیل است.
72	اسرائیل گام‌های خود را تسریع می‌بخشد تا از راهکار تشکیل دو کشور رهایی یابد و کشور یهودی را ایجاد کند و در این راستا از حضور ترامپ بهره ببرد.
73	وی تصریح کرد: ما با توانمندی‌های انسانی و مادی خود و از طریق همبستگی‌مان می‌توانیم حاکمیت‌ و قدرتمان را حفظ کنیم و آن طور که هول و وحشت ایجاد می‌کنند از گرسنگی نمیریم!
74	بازدارندگی در مرزها میان لبنان و فلسطین اشغالی وجود دارد و اسرائیل نگران است و نسبت به هر جنگی بر حذر است، به همین دلیل، بر اوضاع اقتصادی و سیاسی لبنان حساب باز می‌کند.
75	عادی سازی روابط با اسرائیل یک مسیر شکست خورده است و نتیجه آن را برای کشورهایی که عادی سازی می‌کنند، شاهد بودیم.
76	عادی سازی یک مسیر ناامیدانه و خائنانه است و باید متوقف شود.
77	عادی سازی امری محکوم شده است و ملت‌های عربی باید با تمامی ابزارهای موجود خود، مانع از این عادی سازی شوند.
78	دبیرکل حزب‌الله در پاپان با زنده نگه داشتن یاد و خاطره سردار سلیمانی اظهار کرد: ما اذعان می‌کنیم که شهادت فرمانده بزرگ حاج قاسم سلیمانی خسارت و ضربه‌ای برای محور مقاومت بود، اما خون او مسیر مقاومت را تحکیم می‌بخشد و قویتر می‌کند.
79	چشم‌اندازِ مقابل ما، به خوش‌بینی و تکمیل قدرت در تمامی محورهای مقاومت فرا می‌خواند و امر مطلوب در حال حاضر، تحکیم پایداری است و دشمن نخواهد توانست که مقاومت را نه در ایران و نه در عراق و نه در یمن و نه فلسطین و نه در سوریه متوقف کند.
80	گزینه‌های جنگ‌های نظامی مستقیم از سوی اسرائیلی‌ها و آمریکایی‌ها ممکن است امری بعید شده باشد و حالا اولویت‌های آنها إعمال تحریم‌ها است.
81	معامله قرن یک تعدی است و پایه و اساس‌های آن یعنی ترامپ و نتانیاهو و بن سلمان، در تنگناهای مختلفی به سر می‌برند.
82	ما به سمت وضعیت بین‌المللی و منطقه‌ای جدیدی پیش می‌رویم و ممکن است این وضعیت در تهدیدهایی شکل بگیرد که در گذشته وجود نداشته است.
83	در حال حاضر، رهبری جهانی برای مقابله با کرونا وجود ندارد و حتی سازمان بهداشت جهانی نیز در معرض هجمه‌های شدید آمریکا است.
