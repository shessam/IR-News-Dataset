roozno_data###۴ رویکرد تحول در مجلس: شفاف سازی، هوشمندسازی، مردمی سازی و کارآمدسازی / الگوی مدیریت جهادی، بهترین راهکار برای استفاده از فرصتها / مجلس یازدهم، نه بنای مچگیری دارد و نه در پیگیری منافع مردم مسامحه می کند###http://roozno.com//fa/news/429193/۴-رویکرد-تحول-در-مجلس-شفاف-سازی-هوشمندسازی-مردمی-سازی-و-کارآمدسازی-الگوی-مدیریت-جهادی-بهترین-راهکار-برای-استفاده-از-فرصتها-مجلس-یازدهم-نه-بنای-مچگیری-دارد-و-نه-در-پیگیری-منافع-مردم-مسامحه-می-کند###[]###2020-05-31 09:54:00###۴۲۹۱۹۳###['قالیباف', 'نطق پیش از دستور', 'مجلس']
1
1	رئیس قوه مقننه صبح امروز در نخستین نطق پیش از دستور خود، اولویت های مجلس در حوزه های مختلف سیاسی، اقتصادی، فرهنگی و دیپلماتیک را تشریح کرد.
2	به گزارش روز نو : دکترمحمدباقر قالیباف در نشست علنی امروز (یکشنبه 11 خرداد ماه) مجلس شورای اسلامی نخستین نطق پیش از دستور خود در صحن علنی پارلمان، را انجام داد.
3	این نطق به صورت زنده از شبکه خبر پخش شد.
4	انقلاب اسلامی، مهمترین الگوی رقیب برای نظام سرمایه داری جهانیرئیس مجلس در نخستین نطق پیش از دستور خود گفت: نگاهی به حجم و شدّت دشمنی نظام سلطه با همه ابزارهای قدرتمند رسانه ای، اقتصادی و سیاسی و اطلاعاتی خود، به خوبی گواه این مساله است، که امروز انقلاب اسلامی توانسته، مهمترین الگوی رقیب برای نظام سرمایه داری جهانی باشد.
5	رئیس مجلس شورای اسلامی با سلام بر روح پر فتوح امام راحل، بنیانگذار نظام مقدّس جمهوری اسلامی ایران و رهبر فرزانه و حکیم انقلاب، هادی کشتی انقلاب در طوفان‌های سهمگین، حضرت آیت الله العظمی خامنه ای، شهیدان گلگون کفن اسلام از شهدای انقلاب تا شهدای دفاع مقدس، شهدای خدمت و شهدای سلامت، و به خصوص شهدای مظلوم مقاومت و مدافعان حرم درتمامی بلاد اسلامی و سلام و درود بی پایان خداوند بر سیّدالشهدای مقاومت، نماد ایستادگی در برابر زورگویان، مظهر اَشِدّاءُ عَلَی الکُفّارِ رُحَمآءُ بَینَهُم، یار صدیق و مطیع و راستین رهبر معظّم انقلاب، سردار سرافراز اسلام، شهید سپهبد حاج قاسم سلیمانی نطق پیش از دستور خود را آغاز کرد.
6	دکتر قالیباف با اشاره به آغاز دوره جدید مجلس تصریح کرد: مجلس یازدهم در بُرهه حساسی از تاریخ انقلاب اسلامی ایران و در آغاز برداشتن گام چهل ساله دوّم آن، و در حالی که جمهوری اسلامی با مجموعه ای از قوّت ها، ضعف ها ، فرصت ها و تهدیدها روبرو است،‌ با همدلی و وحدت میان نمایندگان مردم، برای حل مشکلات آنها، آغاز به کار می کند.
7	انقلاب اسلامی گام اوّل خود را محکم و مقتدر برداشتوی افزود: نگاهی کلان به گذشته چهل ساله و جایگاه فعلی جمهوری اسلامی، نشانگر این است که علی رغم ضعف های کارکردی و رفتاری، و کاستی های مرتفع نشده، توانسته گام اوّل خود را محکم و مقتدر بردارد.
8	این یک واقعیت انکارناپذیر است که جمهوری اسلامی، در برابر هجمه های گسترده دشمن، در همه عرصه های نظامی، سیاسی، اقتصادی، بین المللی، امنیتی و فرهنگی ایستادگی و مقاومت کرده ، بدون اینکه از آرمانهای اصلی خود، ذرّه ای عقب نشینی کند.
9	نظام اسلامی در سطوح راهبردی، روز به روز قوی تر از گذشته، به راه خود ادامه داده، به گونه‌ای که امروز به عنوان یک قدرت مهم منطقه ای، تبدیل به یک بازیگر تاثیرگذار و پرنفوذ در عرصه ی بین المللی شده است.
10	رئیس قوه مقننه یادآور شد: نگاهی به حجم و شدّت دشمنی نظام سلطه با همه ابزارهای قدرتمند رسانه‌ای، اقتصادی و سیاسی و اطلاعاتی خود، به خوبی گواه این مساله است، که امروز انقلاب اسلامی توانسته، مهمترین الگوی رقیب برای نظام سرمایه داری جهانی باشد.
11	این دستاورد بزرگ، تنها بر اساس حرکت بر مدار مکتب امام (ره) و هدایت رهبری حکیم انقلاب و مجاهدت مردانی چون حاج قاسم ها بدست آمده است؛ مردانی که با ولایت پذیری، عقلانیت و کارآمدی، خطوط طراحی شده توسط رهبری را تحقق بخشیده اند.
12	نداشتن تصویر درست از واقعیت‌های موجود، باعث اشتباه در تصمیم و اجرا می‌شوددکتر قالیباف ادامه داد: در کنار این توفیقات عظیم، ندیدن ناکامی های بزرگ، باعث از دست رفتن سریع دستاوردهای بدست آمده خواهد شد، چرا که نداشتن تصویر درست از واقعیت های موجود، باعث اشتباه در تصمیم و اجرا می‌شود.
13	ناکامی‌های گوناگون در عرصه‌های اقتصادی، اجتماعی و فرهنگی، متاسفانه به سرمایه اجتماعی نظام آسیب وارد کرده است.
14	بر این اساس، انقلاب اسلامی در آغاز گام دوّم خود، برای رسیدن به هدف ایجاد تمدن نوین اسلامی با مجموعه ای از تهدیدها و فرصت ها روبرو است.
15	رئیس مجلس شورای اسلامی با بیان اینکه مهم ترین فرصت، رهبری حکیمانه و هوشمندانه حضرت آیت الله العظمی خامنه ای است، که کشتی نظام را از طوفان های سخت به سلامت عبور داده است، گفت: فرصت دیگر، باور دینی عمیق مردم، بویژه جامعه ایثارگری و خانواده شهدای دفاع مقدس و مدافعان حرم و اعتقاد آنها به آرمان های انقلاب اسلامی است که زمینه ساز امدادهای الهی در دشواری های بزرگ می شود.
16	قدرت فزاینده، جمهوری اسلامی را به نماد مقاومت در برابر مستکبرین تبدیل کرده استرئیس نهاد قانونگذاری یادآور شد: از سوی دیگر قدرت منطقه ای فزاینده جمهوری اسلامی، که باعث گسترش عمق راهبردی و نفوذ ژئوپلتیکی جمهوری اسلامی شده، فرصت مغتنمی است که جمهوری اسلامی را به نماد مقاومت در برابر مستکبرین تبدیل کرده و همچنین با افزایش توان بازدارنده نظامی، جرات دست درازی به این سرزمین را، از دشمن سلب نموده است.
17	دکتر قالیباف تصریح کرد: قدرت علمی و پیشرفت فنآورانه پرسرعت کشور به دست نخبگان فرصت دیگری است که زمینه ی لازم جهت هر گونه پیشرفت، را فراهم کرده است.
18	بدنۀ وسیع و گستردۀ نیروهای جهادی و مردمی در سراسر کشور نیز، فرصت بی نظیری است که می تواند در صورت انسجام و مدیریت مطلوب و مبتنی بر الگوی عمل جهادی، سبب غلبه بر ناکامی های گوناگون شود.
19	وجود طیفی از جوانان مو‌من و انقلابی فرصتی برای مجلس استوی به دیگر فرصت های پیش روی انقلاب اسلامی اشاره و بیان کرد: فرصت بعدی ما وجود طیفی از جوانان مو‌من و انقلابی است، که با استقامت مومنانه خود، موتور محرکه این کشتی پرتلاطم شده اند؛ و در کنار تمامی این موارد، سرمایه انسانی جوان و توانمند ایرانی، ثروت های عظیم خدادادی و منابع فراوان طبیعی نیز از جمله ظرفیت ها و فرصت های دیگری است که می‌تواند بستر شکل گیری جهشی بزرگ در عرصه های گوناگون را فراهم آورد.
20	رئیس مجلس شورای اسلامی با بیان اینکه در کنار فرصت های یاد شده، تهدیدهایی نیز در کمین نظام اسلامی است، گفت: تهدید نخست، کاهش سرمایه ی اجتماعی نظام است که در نتیجه ناکارآمدی اشباع شده مدیریتی کشور و فاصله گرفتن مسئولان از اصول انقلاب ایجاد شده و متاسفانه بحران اقتصادی را بوجود آورده که زمینه ساز بیکاری و آسیب های اجتماعی فراگیر شده است.
21	دکتر قالیباف در نطق پیش از دستورفساد، تهدید نگران‌کننده‌ای که در تاروپود ساختارهای مختلف نفوذ کرده استدکتر قالیباف تهدید دیگر را فساد نگران کننده ای دانست که در تاروپود ساختارهای مختلف نفوذ کرده و موجب افزایش تبعیض و نارضایتی، و عدم تحقّق عدالت شده است.
22	وی افزود: همچنین نظام اداریاجرایی به هم ریخته کشور، تهدید دیگری است که امکان حکمرانی خوب را سلب کرده است.
23	تضعیف نهاد بسیار مهم خانواده، از طریق گسترش روز افزون سبک زندگی غربی نیز، تهدیدی نگران کننده تلقی می شود که نیاز به توجه ویژه و فوری دارد.
24	وی گسترش نفوذ جریان غرب زده، که با امید بستن به دشمن، مانع خودباوری ملّی و توجه به ظرفیت های عظیم داخلی شده را، تهدید مهم دیگری دانست که باید درباره ی آن به طور جدی هشیار بود.
25	الگوی مدیریت جهادی تنها راهکار استفاده از فرصت‌هاوی ادامه داد: اینکه اگرچه مواردی که برشمردیم، می تواند تهدیدی جدّی برای حاکمیت ملّی ایران اسلامی باشد، امّا تجربه های پیشین انقلاب اسلامی در وضعیت های بحرانی، نشان داده است که اگر الگوهای موفق گذشته، بویژه در پیروزی انقلاب اسلامی، دفاع مقدس، و در تقویت توان نظامی و توسعه قدرت منطقه ای، مبنای عمل قرار بگیرد، از تهدیدهای موجود نیز می توان فرصت های بزرگ ساخت.
26	دکتر قالیباف با بیان اینکه از دید من، و بر اساس نظام فکری رهبر معظّم انقلاب اسلامی، برای استفاده از فرصت های یاد شده و جلوگیری از اثرگذاری و تشدید تهدیدها، تنها راه این است که الگوی مدیریت جهادی در پیش گرفته شود، به تشریح اصول این الگوی مدیریتی پرداخت و گفت: این الگوی مدیریتی جهادی بر اصولی استوار است که نخست باور به مبانی قرآنی و سنت های الهی و استعانت مستمر از آنهاست، که امروز برای ما در ولایت مطلقه ی فقیه و مردم سالاری اسلامی متبلور است و می تواند سبب گشایش هر بن بستی شود.
27	رئیس قوه مقننه افزود: دومین الگوی مدیریتی عبارت است از؛مردمی سازی حکمرانی، به ویژه مردمی کردن اقتصاد، که ظرفیت های عظیم انسانی، مادی و معنوی را وارد عرصه ی مدیریت می کند.
28	سومین الگو نیز تلاش و کوشش مجاهدانه و امیدوارانه است که کمبودها و نقص های ساختاری و کاستی ها را جبران می کند.
29	وحدت رمز پیروزی و بقای جمهوری اسلامیوی چهارمین الگو را توجه ویژه به معنویت و اخلاق اسلامی دانست که زمینه ساز توجهات ویژه ی حضرت ولیّ عصر (عج) و رِزق لایَحتسب می شود و در توضیح پنجمین الگوی مدیریتی گفت: وحدت کلمه مردم و همگرایی نخبگان که به تعبیر امام(ره) بزرگوار، رمز پیروزی و بقای جمهوری اسلامی است.
30	دکتر قالیباف در ادامه افزود: ششمین الگو توجه و میدان دادن به نسل جوان پر انگیزه و توانمندسازی آنان، که می تواند هر مانعی را از سر راه بردارد و هفتمین مورد توجه ویژه به عدالت است، با اولویت دادن به محرومین و مستضعفین و همچنین طبقه متوسط ضعیف شده، که صاحبان اصلی انقلاب هستند و خواهند بود.
31	ضرورت هدایت دولت در چارچوب پیام رهبریرئیس مجلس شورای اسلامی با یادآوری اینکه اکنون که مجلس در آغاز راه خود قرار دارد، آنچه شرایط را خطرناک تر می‌کند، الگوی مدیریتی دستگاه اجرایی کشور است، که علاوه بر ناکارآمدی و آشفتگی مدیریتی، و تمرکز بر نگاه به بیرون، به بسیاری از اصول و مولفه های الگوی مدیریت جهادی نیز باور ندارد، گفت: در چنین شرایطی است که مجلس یازدهم می تواند، با رویکردی منطقی و انقلابی نسبت به دولت، و با استفاده از ظرفیت های تقنینی و به خصوص نظارتی خود، در چارچوب پیام رهبر انقلاب، دولت را به سمت مطلوب هدایت کند.
32	وی معتقد است: مجلسِ یازدهم، نقشه راه خود را پیام رهبر حکیم انقلاب قرار می دهد و به عنوان یک نهاد مردمی و انقلابی که هدف خود را تشکیل مجلسی قوی و کارآمد قرارداده، حلِ مسائلِ ملّی و محلّیِ مردم را به عنوان یک وظیفه انقلابی و مطلوب، وجهه همّت خود قرار خواهد داد و با این شاخص، تعامل خود با دولت فعلی و دولت آینده را تنظیم می کند .
33	مجلس یازدهم بنای تقابل و مچگیری ندارد / قوه مقننه پیگیر منافع و حقوق مردم استرئیس نهاد قانونگذاری با تاکید بر اینکه مجلس یازدهم، نه بنای تقابل و مچگیری دارد و نه در پیگیری منافع و حقوق مردم مسامحه می‌کند، گفت: مجلس یازدهم تلاش می کند، موانع قانونی دولت، در مسیر خدمت رسانی به مردم را حذف و اصلاح کند، اما در عین حال، اجازه نخواهد داد، دولت در اجرا و پیاده سازی قوانینی که حل کننده ی مسائل مردم است، سهل انگاری کند.
34	دکتر قالیباف با اشاره به اینکه رهبری در پیام روشنگرانه خود در حوزه اقتصادی بر توجه به معیشت طبقات ضعیف و تحقق عدالت تاکید داشتند، افزود: رهبری در پیام خود اشاره فرمودند که مطابق نظر صاحب نظران، این هدف با اصلاح خطوط اصلی اقتصاد ملّی محقّق می شود.
35	امروزه امراض اصلی اقتصاد ملّی ما مانند رشد نقدینگی، بهینه نبودن قیمت های نسبی و تخصصی نبودن تولید، بر هیچ صاحب نظری پوشیده نیست.
36	از مهمترین دلایل آن هم، حذف حضور موثر مردم، مداخلات غیرمنطقی دولت، انحصارات، امضاهای طلایی، پولی سازی کسری بودجه و نظام مالیاتی معیوب است.
37	انقلاب مردمی ما به اقتصاد مردمی منجر نشدرئیس قوه مقننه تصریح کرد: متاسفانه باید بپذیریم انقلاب مردمی ما به اقتصادِ مردمی منجر نشد.
38	علت هم این بود که آرمان های متعالی انقلاب، مانند پیشرفت و عدالت را در ظرف دیوان سالاری یک صد ساله کشور ریختیم و چنانکه رهبری هم اشاره کردند، نمره قابل قبولی نگرفتیم.
39	این رخداد، بیش از همه، محصول نبود تفکّر جامع، منسجم و نظام مند به اقتصاد ملّی است.
40	وی ادامه داد: اقتصاد مردمی، مردم بنیاد است و با اراده و حضور و سرمایه و فعالیت مستقیم مردم تحقق پیدا می کند و دولت در آن تنها نقش زمینه سازی، ظرفیت سازی و نظارت دارد.
41	در این اقتصاد، هدف، تنها کسب سود بیشتر و رشد اقتصادی به هر قیمتی نیست، بلکه اقتصاد وسیله ای است برای تحقق آرمانهای والاتر انسانی و اخلاقی، که یکی از آنها تحقق عدالت است.
42	مجلس یازدهم بارهای بر زمین مانده انقلاب اسلامی را از زمین بر می‌دارددکتر قالیباف تاکید کرد: مجلس مردمی، قوی و انقلابی یازدهم، با همه توان، امکانات و ظرفیتهای قانونی خود و با یاری خداوند متعال تلاش خواهد کرد تا بارهای بر زمین مانده انقلاب اسلامی، که در راس آن، حل مشکلات و سختیهای زندگی محرومین و مستضعفین است را، از زمین بردارد و آسیب های اجتماعی ناشی از فقر و محرومیّت را، به حداقل برساند.
43	دکتر قالیباف یادآور شد: مجلس یازدهم، به عنوان یک مجلس مردمی و انقلابی، در کنار مسائل ملّی، به حل مسائل محلّی مردم نیز توجه دارد، و بویژه اینجانب، به عنوان رئیس مجلس، خود را متعهد می دانم که در این موضوع، با حضور میدانی، پشتیبان نمایندگان باشم.
44	این امر مهم، از طریق هم افزایی نیروهای جهادی و مردمی، متخصصان و نمایندگان بخش خصوصی، نمایندگان نهادهای عمومی و حاکمیتی، و نمایندگان دستگاه های اجرایی با محوریت نماینده ی مجلس، محقّق خواهد شد و هدف از آن این است، که هر نماینده در حوزه انتخابیه ی خود، به یک کنشگر فعّال در حوزه ی حل مسائل مردم و پاسخ به مطالبات آنها تبدیل شود و با اجرایی سازی قوانین از طریق نظارت هوشمند و موثر، و هم افزایی ظرفیت ها و امکانات، معضلات حوزه انتخابیه ی خود را برطرف کند.
45	این الگو در سطح استان و سپس در سطح ملّی با تشکیل کارگروه های موضوعی دنبال خواهد شد.
46	مقوله فرهنگ، در اولویت مجلس یازدهمرئیس مجلس شورای اسلامی در بخش دیگری از نطق امروز خود گفت: موضوع دیگر که اهمیت فراوان دارد، مقوله فرهنگ است.
47	فرهنگ، همیشه از مهمترین اولویت ها بوده، اما با آن برخورد شعاری شده است.
48	مجلس یازدهم، تقویت نهاد خانواده و ترویج و تقویت فرهنگ و سبک زندگی اسلامی ایرانی در برابر سبک زندگی غربی را، اولویت اصلی خود قرار می دهد و اجرایی شدن سند تحوّل آموزش و پرورش، و اصلاح و تقویت کمّی و کیفی رسانه ملّی را پیگیری خواهد کرد.
49	وی یادآور شد: همچنین تلاش خواهیم کرد با شتاب دادن به روند شکل گیری شبکه ملّی اطلاعات، و نظارت دقیق بر عملکرد مسئولین این حوزه، ضمن قانونمندسازی فضای مجازی، دستگای مسئول را مکلّف کنیم، که با بهترین کیفیت ممکن، خدمات زیرساختی و محتوایی در حوزه فضای مجازی را، به مردم عرضه کنند.
50	دکتر قالیباف با بیان اینکه مجلس یازدهم، خود را نماینده همه مردم ایران می‌داند، تصریح کرد: مجلس حتی خود را نماینده کسانی که به هر دلیل سیاسی، یا نارضایتی از شرایط کشور، به آن رای نداده اند، و بر اساس نگاه بلند رهبرحکیم انقلاب، معتقد است که تمام دستگاه های حاکمیتی، باید مثل خورشید، بدون تبعیض بر همه ی شهروندان ایران عزیز بتابند و به آن ها خدمت کنند.
51	مجلس یازدهم بر سر آرمانهای اصلی انقلاب، هیچ مسامحه ای را نمی پذیردرئیس نهاد قانونگذاری تصریح کرد: مجلس یازدهم با توجه به نقشی که برای خود در جایگاه تمدن ساز انقلاب اسلامی قائل است، بر سر آرمانهای اصلیِ انقلاب، هیچ مسامحه ای را نمی پذیرد و مقابله مقتدرانه در برابر دشمن خارجی، به ویژه آمریکا و رژیم صهیونیستی را جزو اصول اساسی خود قرار می دهد، و در مرزبندی با جریان معاند و منافق داخلی، تعارف نمی کند، و البته دایره ی نیروهای انقلاب را مطابق راهبرد رهبر انقلاب گسترده می داند، و با طرد نیروهای انقلابی، به دلیل اختلاف سلیقه های سیاسی یا کارشناسی، با جدیّت مخالفت خواهد کرد.
52	وی ادامه داد: همچنین، مجلس یازدهم، توجه به واقعیّت ها را، در راه رسیدن به آرمانها، مدنظر قرار می دهد، تا آرمانگرایی به توّهم نیانجامد.
53	بر اساس تبیین رهبر فرزانه ی انقلاب اسلامی، مکتب امام (ره) شامل سه بعد عدالت، معنویت و عقلانیت است و مجلس یازدهم بر این باور است که تمرکز و توجه یکسان بر تمامی این ابعاد، ضروری است و تاکید بر یکی از این ابعاد و بی توجهی به ابعاد دیگر، منجر به انحراف جامعه و حکومت می شود.
54	حمایت از فلسطین و مقاومت راهبرد مجلس یازدهمدکتر قالیباف با بیان اینکه مجلس یازدهم خود را متعهّد به ادامه دادن راه شهید سلیمانی، در افزایش توان محور مقاومت، به عنوان راهبردی غیرقابل تغییر دانسته و حمایت از ملت فلسطین، حزب الله لبنان، گروه هایِ مقاومت، حماس، جهاد اسلامی و مردم مظلوم یمن را وظیفه ی انقلابی و ملّی خود به حساب می آورد، گفت: مجلس یازدهم همیشه خود را کنار مردم، دولت و مرجعیت عراق و آماده هرگونه همکاری با آنها خواهد دانست.
55	وی با اشاره به راهبرد مورد نظر مجلس در حوزه سیاست خارجی، تاکید کرد: مجلس یازدهم، استکبارستیزی را، هم آرمانی اعتقادی و هم منفعتی راهبردی می داند و مذاکره و سازش با آمریکا به عنوان محور استکبار جهانی را، بی حاصل و پرضرر ارزیابی می کند.
56	راهبرد ما در برخورد با آمریکای تروریست، تکمیل زنجیره انتقام خون شهید سلیمانی است.
57	کاری که با حمله بی سابقه به پایگاه عین الاسد شروع شد و با شکسته شدن هیبت پوشالی آمریکا در عدم توان پاسخ به اقدام جمهوری اسلامی ادامه یافت و با اخراج کامل ارتش تروریست امریکا از منطقه تکمیل خواهد شد.
58	مجلس یازدهم، حامی گسترش ارتباط با همه جامعه جهانی استرئیس قوه مقننه در ادامه نطق پیش از دستور خود با بیان اینکه مجلس یازدهم، در عین باور به درون زایی و مردم باوری، برونگرایی را نیز مد نظر قرار می دهد، گفت: مجلس اما معتقد است برونگرایی باید با تمرکز بر کشورهای منطقه بویژه همسایگان، و در کنار آنها قدرت های بزرگی باشد که در سختی ها با ما دوستی کردند و منافع راهبردی قابل توجهی با ما دارند.
59	البته مجلس یازدهم، حامی گسترش ارتباط با همه جامعه جهانی است، اما اعتماد به حکومت هایی که چه در سابقه ی تاریخی خود و چه در تجربه ی دوران جمهوری اسلامی، کارنامه ی سیاهی دارند را، خطای راهبردی می داند.
60	وی افزود: طبیعی است که تحوّل در مجلس و احیای جایگاه و شان مجلس، الزام اولیه برای هر اقدام موثّر در حل مسائل کشور و مشکلات مردم است.
61	مجلس باید تغییر را از خود آغاز کند.
62	شفاف سازی، هوشمندسازی، مردمی سازی و کارآمدسازی، چهار رویکرد اصلی در تحوّل مجلس خواهد بود.
63	رئیس نهاد قانونگذاری عنوان کرد: در یک جمله، مجلس یازدهم، تمام تلاش خود را خواهد کرد تا با استمداد از حضرت باری تعالی و تحت راهبری های رهبر فرزانه انقلاب، مجلسی قوی، کارآمد، مردمی و انقلابی بسازد، تا با محور قراردادن حل مسائل مردم، و دفاع قدرتمند از حقوق و منافع مصرح آنها در قانون اساسی، در سال های آغازین گام دوّم، سرمایه اجتماعی نظام را تقویت و حرکت به سمت ایجاد تمدن نوین اسلامی را تسریع کند.
64	رئیس مجلس شورای اسلامی با تاکید بر اینکه برای ساخت تمدّن نوین اسلامی، باید ایرانی قوی ساخت، گفت: ایرانی که در آن تک تک مردم ایران، با هر سلیقه ای و در هر گوشه ای از کشور، قوی باشند
