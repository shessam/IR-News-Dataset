tabnak_data###سوریه: بهبود اوضاع ادلب مستلزم توقف حمایت از تروریسم است###https://www.tabnak.ir/fa/news/957473/سوریه-بهبود-اوضاع-ادلب-مستلزم-توقف-حمایت-از-تروریسم-است###[]###2020-02-08 03:35:00###۹۵۷۴۷۳###['سوریه', 'ادلب', 'تروریسم']
1
1	نماینده دائم سوریه در سازمان ملل در سخنانی ضمن انتقاد شدید از سکوت شورای امنیت در قبال نقض حاکمیت سوریه توسط ترکیه و رژیم صهیونیستی گفت که بهبود شرایط انسانی در ادلب نیازمند توقف حمایت از تروریسم است.
2	به گزارش ایسنا، به نقل از خبرگزاری سانا، بشار الجعفری، نماینده دائم سوریه در سازمان ملل در سخنانی در جریان نشست شورای امنیت درباره اوضاع ادلب اظهار کرد: برخی کشورهای عضو دائم شورای امنیت سعی دارند تا این شورا را به تریبونی برای ناتو تبدیل کنند و از طریق آن برای تحریک علیه دولت سوریه و اعمال فشار به آن سوء استفاده ‌می‌کنند.
3	وی افزود: کشورهای مذکور سعی دارند برنامه‌های ناتو را از طریق شورای امنیت پیش ببرند که این مساله به جایگاه شورای امنیت ضربه می‌زند و پوشش سیاسی و نظامی برای جنایات اعضای این اتحاد از جمله نظام ترکیه علیه سوریه فراهم می‌کند.
4	الجعفری در ادامه گفت: باعث تعجب است که شورای امنیت خواستار نشست فوق‌العاده‌ای درباره ادلب شده و حال آنکه اعضای این شورا از محکوم کردن اقدامات خصمانه، اشغالگری و دزدی که نظام ترکیه در سوریه انجام می‌دهد، خودداری می‌کنند.
5	این مقام سوری تأکید کرد: متجاوزان به غارت ثروت‌های سوریه از طریق مزدوران تروریست خود یا به شکل مستقیم ادامه می‌دهند و بهبود اوضاع معیشتی و انسانی سوریه و ادلب مستلزم بازنگری کشورهای غربی در سیاست‌هایشان، توقف حمایت از تروریسم، حملات و اشغالگری و حمایت از تلاش‌های دولت سوریه در مبارزه با تروریسم است.
6	نماینده سوریه در سازمان ملل در ادامه خاطرنشان کرد: سوریه در انجام وظیفه خود برای رها کردن شهروندانش در ادلب از سیطره گروه‌های تروریستی و آزادسازی وجب به وجب از خاک کشور کوتاهی نخواهد کرد.
7	الجعفری در بخش دیگری از اظهاراتش با اشاره به حملات صبح پنجشنبه اسرائیل به سوریه، عنوان کرد: چرا شورای امنیت در محکومیت اشغالگری آمریکا در بخش‌هایی از خاک سوریه و همچنین حملات ادامه دار اسرائیل علیه سوریه کوتاهی می‌کند؟
