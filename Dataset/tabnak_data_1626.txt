tabnak_data###مذاکره محرمانه اسرائیل و عربستان با میانجیگری آمریکا / شکایت سوریه از آمریکا به سازمان ملل به دلیل سوزاندن زمین‌های این کشور / آمادگی مقامات فلسطین برای دیدار از اسرائیل / اهدای یازده تُن تجهیزات پزشکی ایران به افغانستان###https://www.tabnak.ir/fa/news/981961/مذاکره-محرمانه-اسرائیل-و-عربستان-با-میانجیگری-آمریکا-شکایت-سوریه-از-آمریکا-به-سازمان-ملل-به-دلیل-سوزاندن-زمین‌های-این-کشور-آمادگی-مقامات-فلسطین-برای-دیدار-از-اسرائیل-اهدای-یازده-تُن-تجهیزات-پزشکی-ایران-به-افغانستان###['صفحه نخست', 'بین\u200cالملل']###2020-06-02 08:00:00###۹۸۱۹۶۱###['تحولات خاورمیانه', 'تحولات سوریه', 'تحولات عراق', 'تحولات یمن', 'ایران و آمریکا', 'برجام', 'اروپا', 'روسیه', 'چین', 'کروناویروس']
1@@@2
1	شکایت سوریه از آمریکا به سازمان ملل به دلیل سوزاندن زمین‌های این کشور، آمادگی مقامات فلسطین برای دیدار از اسرائیل، اهدای ۱۱ تُن تجهیزات پزشکی ایران به افغانستان و گفتگوی تلفنی لاوروف و گوترش درباره لیبی و سوریه، از جمله مهم‌ترین خبر‌ها و رویداد‌های مرتبط با خاورمیانه در ۲۴ ساعت گذشته بوده اند.
2	در این میان، باید به مذاکره محرمانه اسرائیل و عربستان با میانجیگری آمریکا نیز اشاره کرد.
3	به گزارش «تابناک» به نقل از روزنامه صهیونیستی "اسرائیل الیوم"، مذاکرات محرمانه‌ای بین رژیم صهیونیستی و عربستان با میانجیگری آمریکا در جریان است.
4	این روزنامه افزود: هدف از مذاکرات این است که عربستان جایگاهی برای خود در حرم قدسی به زیان ترکیه کسب کند.
5	به نوشته اسرائیل الیوم، اردن با مذاکرات یاد شده برای تحقق این هدف موافق است.
6	این روزنامه صهیونیستی فاش کرد: تماس‌های محرمانه بین اسرائیل و عربستان از ماه دسامبر گذشته در جریان بوده است.
7	این روزنامه به نقل از دیپلمات‌های بلندپایه سعودی نوشت: تماس‌های عربستان و اسرائیل حساس و سری است و در سایه ابهام و بایکوت خبری انجام می‌شود.
8	به نوشته این روزنامه صهیونیستی، تماس‌ها به واسطه یک تیم از دیپلمات‌ها و مراجع امنیتی بلندپایه اسرائیلی و آمریکایی و سعودی درجریان است.
9	دیپلمات‌های سعودی در گفت‌وگو با روزنامه صهیونیستی "اسرائیل الیوم" گفتند که این مذاکرات بخشی از تماس‌ها برای پیشبرد طرح معامله قرن است.
10	روزنامه صهیونیستی اسرائیل الیوم افزود: تماس‌های اسرائیل و عربستان با هدف الحاق نمایندگان سعودی به شورای اوقاف اسلامی حرم قدسی صورت می‌گیرد.
11	این روزنامه نوشت: اردن شرط کرده است که عربستان برای کنار زدن سازمان‌های اسلامی ترکیه‌ای فعال در حرم قدسی زیر پوشش فلسطینی‌ها، فشار وارد کند.
12	به نوشته این روزنامه صهیونیستی، اردن همچنین شرط کرده است که عربستان میلیون‌ها دلار به جمعیت‌های اسلامی فعال در بخش شرقی قدس و حرم قدسی تزریق کند و به جایگاه انحصاری و ویژه خودش در حرم قدسی خدشه‌ای وارد نشود.
13	این روزنامه همچنین نوشت: اردنی‌ها پیام‌هایی به اسرائیل و آمریکا داده‌اند که آماده‌اند در موضع خود در قبال حرم قدسی نرمش نشان دهند.
14	‎«بشار الجعفری» نماینده دائم سوریه در سازمان ملل تاکید کرد که دولت‌های آمریکا، انگلیس، فرانسه، ترکیه و رژیم صهیونیستی از مرحله جنگ نیابتی با حمایت مالی و تسلیحاتی از گروه‌های تروریستی فرامرزی و شبه نظامیان جدایی طلب به جنگ مستقیم از طریق تجاوز و اشغالگری نظامی مستقیم رسیدند.
15	به گزارش خبرگزاری رسمی سوریه (سانا) نماینده سوریه تاکید کرد که این کشورهای متجاوز به سرقت، چپاول و تخریب منابع طبیعی و منابع انرژی سوریه و قطع آب و سوزاندن محصولات کشاورزی و اعمال تحریم‌های اقتصادی یکجانبه بیشتر علیه ملت سوریه روی آوردند.
16	الجعفری در شکایتی رسمی که به دبیر کل سازمان ملل و رئیس شورای امنیت علیه دولت‌های برخی کشور‌های عضو سازمان ملل و در راس آن آمریکا، انگلیس فرانسه، ترکیه و رژیم اشغالگر صهیونیستی ارائه کرد، گفت: نیرو‌های اشغالگر آمریکا و ترکیه عمدا محصولات زراعی در منطقه الجزیره سوریه را به آتش می‌کشند تا سبد غذایی سوریه را از نعمت‌های آن خالی کنند.
17	نماینده سوریه این اقدام آمریکا را جنایت و نماد تروریسم اقتصادی جدیدی خواند که این نیرو‌ها در حق ملت سوریه مرتکب می‌شوند و افزود: «گروه‌های تروریستی و شبه نظامیان جدایی طلب وابسته به نیرو‌های اشغالگر در این جنایات دست دارند؛ گروه‌هایی که هنوز شهر‌ها و مناطق را بمباران، زیربنا‌ها را نابود و شهروندان را از خانه‌های خود آواره می‌کنند.
18	الجعفری ادامه داد: «به موازات آن این تروریست‌های مورد حمایت غرب دست از کشتار و چپاول و ربودن اهالی و املاک آن‌ها برنمی‌دارند، به گونه‌ای که ده‌ها هزار هکتار زمین زراعی زیر کشت گندم و جو را به آتش کشیدند و نیروگاه‌های برق را تخریب و همچنان به چپاول ثروت‌های طبیعی سوریه از جمله نفت و گاز آن ادامه می‌دهند».
19	نماینده سوریه در سازمان ملل گفت: «هواپیما‌های آپاچی نیرو‌های اشغالگر آمریکایی اخیرا عمدا اقدام به پرتاب بالن‌های آتش زا به سمت زمین‌های زراعی در حال برداشت محصول می‌کنند که در نتیجه آن همین تازگی چند روستای شهر الشدادی در جنوب شهر الحسکه به آتش کشیده شد».
20	«ریاض المالکی» وزیر امور خارجه تشکیلات خودگردان فلسطین، روز دوشنبه، در کنفرانس مطبوعاتی که انجمن خبرنگاران خارجی در دفتر شعبه ژنو سازمان ملل متحد برگزار کرد، در ارتباط با میانجیگری روسیه میان تشکیلات خودگردان و تل‌آویو گفت که فلسطین برای دیدار با تل‌آویو در مسکو آماده است؛ اما از شانه‌خالی کردن طرف «اسرائیلی» نگران است.
21	این اظهارات درست پس از آن صورت می‌گیرد که معاون وزیر خارجه روسیه پیشتر گفته بود، روسیه آمادگی دارد که در پایتخت این کشور یک دیدار خصوصی میان رئیس تشکیلات خودگردان فلسطین و نخست‌وزیر رژیم صهیونیستی برگزار کند.
22	به گزارش وبگاه خبری شبکه «روسیا الیوم»، وزیر خارجه تشکیلات خودگردان در این ارتباط گفت: «تشیکلات خودگردان فلسطین به «ولادیمیر پوتین» رئیس جمهور روسیه، اعتماد دارد و چنانچه یقین پیدا کند که دیدار‌هایی از این دست ثمربخش خواهد بود و دو طرف را به میز مذاکره بازخواهد گرداند و همچنین اجرای طرح الحاق بخش‌هایی از کرانه باختری اشغالی را از سوی اسرائیل متوقف خواهد کرد، فلسطین مشکلی با سفر مجدد به مسکو نخواهد داشت».
23	ریاض المالکی در این خصوص گفت که پیشتر، دو بار تلاش شد تا دیداری میان «بنیامین نتانیاهو» نخست‌وزیر رژیم صهیونیستی و «محمود عباس» رئیس تشکیلات خودگردان برگزار شود؛ اما هر دو تلاش به علت موضع رژیم صهیونیستی با شکست مواجه شد.
24	المالکی در ادامه گفت، نمی‌داند که آیا پوتین حاضر است در اقدامی جدید، نتانیاهو را برای دیدار با طرف فلسطینی قانع کند یا خیر و آیا اینکه حاضر است بار دیگر شکست خود در برگزاری این دیدار را بپذیرد یا خیر.
25	وی همچنین اظهار داشت، به سفر نتانیاهو به روسیه، حتی اگر بار دیگر به این کشور دعوت شود، شک دارد و مطمئن نیست.
26	وزیر امور خارجه تشکیلات خودگردان در پایان گفت که فلسطین آماده است با اشراف مسکو، گفت‌و‌گویی تصویری با تل‌آویو داشته باشد؛ اما وی در عین حال بیان کرد، به اینکه این گفت‌وگو نتایج ملموسی در پی داشته باشد، مشکوک است.
27	او همچین خاطرنشان کرد که «طرف فلسطینی این امکان را بررسی خواهد کرد؛ در صورتی که روسیه این مساله را سودمند بداند».
28	«بهادر امینیان» سفیر ایران در کابل محموله کمک‌های پزشکی اهدایی این کشور را برای مبارزه با کرونا به دولت افغانستان تحویل داد.
29	«بشیر نورمل» معاون سیاست‌گذاری و برنامه‌ریزی وزارت بهداشت افغانستان نیز اظهار داشت: ایران در حالی که خود با بحران کرونا مواجه است ۱۱ تن تجهیزات پزشکی را به افغانستان کمک کرده است.
30	امینیان نیز هدف از این کمک‌ها را مبارزه با ویروس کرونا و حفاظت از جان کارمندان بهداشتی عنوان کرد که در خط مقدم نبرد با ویروس کرونا قرار دارند.
31	بر اساس گزارش‌ها، محموله اهدایی تجهیزات پزشکی ایران به افغانستان شامل دستگاه ونتیلاتور و تجهیزات مربوط به آن، 5 هزار کیت تشخیص کرونا، ماسک، دستکش و مواد ضدعفونی کننده همچنین اقلام بهداشتی می‌شود.
32	سفیر ایران همچنین از کمک‌های بخش‌های خصوصی و مردمی در هفته‌های اخیر به کشور افغانستان و نیز درمان رایگان کلیه بیماران افغان کرونایی مهاجر مقیم ایران ارائه کرد و اطمینان داد که این کمک‌ها همچنان ادامه خواهد یافت.
33	سرگئی لاوروف، وزیر خارجه روسیه در این تماس تلفنی با آنتونیو گوترش، دبیرکل سازمان ملل با وی درباره مسائل منطقه‌ای و بین المللی مهم از جمله بحران لیبی گفتگو کرد.
34	وی در این تماس بر لزوم انتخاب نماینده جدید سازمان ملل در امور لیبی در نزدیک ترین زمان ممکن تاکید کرد.
35	در جریان این تماس لاوروف تاکید کرد که اولویت حل موضوع هیات سازمان ملل در لیبی در نزدیک ترین زمان به ویژه با توجه به تشدید اوضاع امنیتی در این کشور است.
36	دوم مارس غسان سلامه، فرستاده سازمان ملل به لیبی، اعلام کرد، از گوترش خواسته استعفایش از ماموریت خود در لیبی را بپذیرد.
37	وی گفت که وضعیت جسمانی‌اش اجازه ادامه این ماموریت را نمی‌دهد.
38	دو طرف همچنین در این تماس بر خطر فعالیت تروریست ها در سوریه در سایه انتشار ویروس کرونا و لزوم تضمین امنیت و ثبات در کشور ضمن حفاظت از حاکمیت و تمامیت ارضی سوریه تاکید کردند.
39	دو طرف بر حل بحران سوریه از طریق راه‌های سیاسی طی فرآیندی با حضور خود سوری‌ها و تحت حمایت سازمان ملل و مصوبه شماره ۲۲۵۴ شورای امنیت، تاکید کردند.
