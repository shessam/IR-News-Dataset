roozno_data###دولت تمهیداتی اندیشیده تا آثار اقدام FATF را خنثی کند###http://roozno.com//fa/news/415278/دولت-تمهیداتی-اندیشیده-تا-آثار-اقدام-fatf-را-خنثی-کند###[]###2020-02-24 16:45:00###۴۱۵۲۷۸###['دولت', 'FATF']
1
1	رئیس دفتر رئیس جمهور با بیان اینکه دولت تمام همت و توان خود را برای ایجاد فضای مناسب در زمینه فعالیت‌های اقتصادی بکار گرفته است، گفت: دولت تمهیدات و برنامه‌ریزی‌هایی که در جلسه اخیر خود اندیشیده است تا آثار اقدام روز جمعه FATF را خنثی کند.
2	به گزارش روز نو ، محمود واعظی روز دوشنبه در جلسه توسعه و سرمایه‌گذاری استان فارس اظهار داشت: وجود نگاه توسعه‌ای و حمایتی از سوی تمام دستگاه‌ها و نهادها برای توسعه کشور و استان اهمیت زیادی دارد و امروز شاهد آن هستیم که با برخورداری از چنین نگاهی و با توجه به شرایط تحریم تمام همت و تلاش مسوولین بر این است که استان‌ها توسعه یابد.
3	رئیس دفتر رئیس جمهور با تاکید بر حمایت دولت از فعالیت بخش خصوصی و واگذاری بنگاه‌های دولتی به این بخش گفت: دولت و شخص رئیس جمهور معتقدند تا وقتی که اقتصاد کشور توسط بخش خصوصی اداره نشود، این اقتصاد شکوفا نخواهد شد لذا نسبت به واگذاری امور به بخش خصوصی اهتمام جدی و ویژه‌ای داریم.
4	واعظی با اشاره به اینکه شرایط اجتماعی و سیاسی کشور بعد از انتخابات دوم اسفند تغییر خواهد کرد و با خارج شدن از فضای رقابت‌های انتخاباتی، شاهد فضای آرام‌تری در اداره امور کشور خواهیم بود، گفت: به همه منتخبان مجلس شورای اسلامی در سراسر کشور تبریک می گویم .
5	امروز همه باید به انتخاب مردم احترام بگذاریم و بنای دولت بر این است که همانطور که با مجلس فعلی همکاری و تعامل داشته با مجلس آینده نیز همین روند را با قوت ادامه دهد.
6	واعظی گفت: امروز همه قوا و نهادها هدفی جز خدمت به مردم ، تامین امنیت و منافع کشور و برآورده کردن معیشت و رفاه مردم ندارند و تجربه نشان داده که نه دولت و نه سایر قوا و دستگاه‌ها به تنهایی نمی‌توانند همه مشکلات را برطرف کنند لذا همه باید در کنار هم قرار بگیریم.
7	رئیس دفتر رئیس جمهور با تاکید بر اینکه درخصوص اتفاقی که روز جمعه در زمینه FATF افتاد، با مخاطب قرار دادن فعالان اقتصادی و بخش خصوصی اظهار داشت: در سال 92 وضعیتی شبیه به شرایطی که روز جمعه پیش آمد را داشتیم و با محدودیت‌های بسیار زیادی مواجه بودیم اما دولت تمام تلاش خود را به کار گرفت تا از این شرایط خارج شویم و در این راستا 4 لایحه را تنظیم کردیم و همه این لوایح نیز، در راستای سیاست ‌ها و برنامه هایی است که باید خودمان در زمینه پولشویی و مبارزه با تامین مالی تروریزم انجام دهیم.
8	واعظی با قدردانی از مجلس و شورای نگهبان در تصویب و تایید این لوایح گفت: متاسفانه این لوایح حدود یک سال در مجمع تشخیص مصلحت معطل و بلاتکلیف ماند تا در نهایت به وضعیت کنونی رسیدیم و قاعدتا بایستی همان نهادی که این لوایح را معطل نگه داشته پاسخگوی مردم هم باشد.
9	رئیس دفتر رئیس جمهور گفت: امروز در شرایط تحریم و فشار حداکثری دشمن همه تلاش ما طراحی راهکار و سازوکاری است که وضعیت کنونی کمترین تاثیر را در اقتصاد کشور داشته باشد و در این راستا برنامه‌هایی تنظیم شده که آنها را دنبال خواهیم کرد.
10	واعظی خاطرنشان کرد: برخلاف فضای غبارآلودی که از روز جمعه بوجود آمده که در قیمت ارز هم تاثیر گذاشته است معتقدم آنچه که اتفاق افتاده تغییر چندانی در وضعیت ارزی و مبادلات بانکی کشورمان بوجود نمی‌آورد و شرایط کنونی بسیار زودگذر است و به حالت عادی بازخواهد گشت.
11	رئیس دفتر رئیس جمهور گفت: دولت با تمهیداتی که اندیشیده قدرت مانوری بوجود آورده که تصمیم کنونی FATF تاثیر زیادی در آن ندارد اما بی تردید وقتی تحریم‌های آمریکا برداشته شد قرار داشتن در وضعیت کنونی می‌تواند تهدید جدی برای مبادلات بانکی کشورمان با جهان باشد از این رو مصمم هستیم مشکلات را برطرف کنیم و کاری کنیم که دولت بعدی هم بستر مناسبی برای خدمتگزاری به مردم داشته باشد.
12	واعظی در بخش دیگری از اظهارات خود با بیان اینکه استان فارس از لحاظ نیروی انسانی و طبیعی بسیار غنی است، گفت: استان فارس از ظرفیت‌های اقتصادی، صنعتی،‌گردشگری و فناوری های جدید برخوردار است و باید همت کنیم که هر چه بیشتر توسعه پیدا کند.
13	رئیس دفتر رئیس جمهور افزود: در سفر رئیس جمهور به استان فارس تعهد شد که 992 میلیارد تومان برای توسعه استان اختصاص یابد و تا امروز حدود 2هزار و 791 میلیارد تومان یعنی سه برابر تعهد اعلام شده بودجه برای استان اختصاص یافته است.
14	واعظی خاطرنشان کرد: مسوولین استانی باید نسبت به همکاری با بانکها برای رفع مشکلات بخش خصوصی توجه ویژه‌ای داشته باشند و در این زمینه از نقش تاثیرگذار و تعیین کننده برخوردار هستند.
15	رئیس دفتر رئیس جمهور همچنین توجه به توسعه فناوری‌های جدید را مورد تاکید قرار داد و گفت: باید در این زمینه فرهنگ‌سازی شود و دانشگاهها و مراکز علمی نقش موثری در این خصوص دارند ضمن اینکه باید مسوولین استانی بدانند که با توجه به محدودیت‌های موجود، راهی جز استفاده از فناوری‌های جدید ندارند.
16	واعظی تصریح کرد: امروز باید به سمت اقتصاد دیجیتال حرکت کنیم چرا که با روشهای سنتی نمی‌توان تمام اهداف را برآورده کرد و در مسیر باید فرهنگ‌سازی شود که چگونه می‌توان از اقتصاد فعلی به سمت فناوری‌های جدید به منظور توسعه اقتصادی ، کشاورزی، بازرگانی و همه امور اقتصادی حرکت کرد.
17	رئیس دفتر رئیس جمهور افزود: حرکت در این مسیر می‌تواند تحول بزرگی را در استان و کشور ایجاد کند و در مدت باقی‌مانده از عمر دولت، مهم‌ترین کار مسوولین باید این باشد که فناوری‌های جدید در خدمت حکمرانی خوب قرار گیرد.
18	واعظی تصریح کرد: معتقدم علیرغم همه محدودیت‌ها و مشکلات می‌توانیم روی پای خود بایستیم و از همه مشکلات و گردنه‌ها به سلامت عبور کنیم.
19	در این جلسه استاندار فارس و شماری از روسای بانک‌ها و فعالان اقتصادی گزارشی از ظرفیت‌های استان و برنامه‌ریزی برای فعال سازی این ظرفیت‌ها در راستای ایجاد شتاب‌ در روند توسعه استان ارائه کردند.
