asriran_1_data###رسانه انگلیسی: بن سلمان پیش از نشست گروه ۲۰ پادشاهی خود را اعلام می‌کند###https://www.asriran.com/fa/news/717789/رسانه-انگلیسی-بن-سلمان-پیش-از-نشست-گروه-۲۰-پادشاهی-خود-را-اعلام-می‌کند###['بین الملل']###2020-03-08 22:32:00###۷۱۷۷۸۹###['بن سلمان', 'عربستان']
4
1	تارنمای میدل‌ایست‌آی به نقل از منابع آگاه گزارش داد که ولیعهد سعودی قصد دارد پیش از نشست گروه ۲۰ در نوامبر سال جاری میلادی (آذر 99) پادشاهی خود را اعلام کند.
2	به گزارش ایرنا، این تارنمای انگلیسی یکشنبه‌شب گزارش داد که «محمد بن سلمان» ولیعهد عربستان سعودی «احمد بن عبدالعزیز» و «محمد بن نایف» از شاهزاده های ارشد خاندان سلطنتی را بازداشت کرده تا پیش از نشست گروه ۲۰ در ریاض در نوامبر سال ۲۰۲۰ میلادی (آذرماه ۹۹) خود را پادشاه سعودی اعلام کند.
3	براساس این گزارش، بن سلمان قصد ندارد تا زمان مرگ «سلمان بن عبدالعزیز» پادشاه عربستان و پدرش صبر کند، چراکه حضور پدرش مشروعیت او را تضمین می‌کند؛ او می‌خواهد از فرصت نشست سران گروه ۲۰ برای اعلام پادشاه خود استفاده کند.
4	منابع آگاه به میدل‌ایست‌آی گفتند که بن سلمان قصد دارد پدرش را که دچار فراموشی شده اما سلامت جسمانی وی در وضعیت خوبی است، مجبور کند تا از پادشاهی کناره‌گیری کند.
5	به گفته این منابع، پیش از بازداشت شاهزاده احمد یک فرصت دیگر به او داده شده بود تا حمایت خود را از بن سلمان اعلام کند.
6	اما او امتناع کرده و گفته بود با وجود آنکه خود علاقه‌ای به سلطنت ندارد، اما از کس دیگری جز بن سلمان حمایت خواهد کرد.
7	این منابع جزئیات بیشتری از دستگیری شاهزاده احمد منتشر کرده و گفتند که او آنگونه که در یک گزارش خبرگزاری رویترز آمده بوده، قصد کودتا نداشته، چراکه اصلا قدرت چنین کاری را ندارد.
8	آن‌ها همچنین گفتند که در صورت فوت پادشاه عربستان، شاهزاده احمد که عضو «شورای بیعت» نیز هست، آشکارا با سلطنت بن سلمان مخالفت خواهد کرد.
9	براساس گزارش میدل‌ایست‌آی، یکی از دلایل خارجی پاکسازی در خاندان سلطنتی عربستان در این برهه، نگرانی بن سلمان از این موضوع بوده که احتمال دارد دونالد ترامپ رییس جمهوری آمریکا در انتخابات سال ۲۰۲۰ پیروز نشود.
10	همه نامزدهای حزب دمکرات منتقد جدی بن سلمان بوده و آشکارا در موضوع قتل جمال خاشقچی روزنامه‌نگار سعودی که در سال ۲۰۱۸ در کنسولگری عربستان در استانبول به قتل رسید، بن سلمان را به عنوان آمر این قتل محکوم کرده‌اند.
11	روزنامه «وال استریت ژورنال» شامگاه جمعه گزارش داد که مقامات عربستان احمد بن عبدالعزیز و محمد بن نایف از شاهزاده های خاندان سعودی را پس از ورود و تفتیش منزل آنها، بازداشت کردند.
12	به گزارش این رسانه آمریکایی، این دو شاهزاده از بارزترین شخصیت‌های سیاسی عربستان بودند و بازداشت آنان با هدف تقویت و تثبیت قدرت ولیعهد جوان سعودی و کنار گذاشتن رقبای جدی وی در قدرت صورت گرفته است.
13	پیشتر در سال ۱۳۹۶ سلمان بن عبدالعزیز پادشاه عربستان در حکمی، شاهزاده بن نایف را از ولیعهدی این کشور خلع کرده و فرزندش محمد را به جای وی منصوب کرده بود.
14	احمد بن عبدالعزیز نیز برادر شاه سعودی است که در نوامبر ۲۰۱۷ (آذر ۱۳۹۶) و ساعاتی پیش از بازداشت ۱۱ نفر از شاهزادگان توسط بن سلمان، موفق به فرار و عزیمت به آمریکا شده بود.
15	این شاهزاده سعودی در دوران پادشاهی ملک عبدالله پادشاه فقید عربستان مدت کوتاهی پست وزارت دفاع این کشور را بر عهده داشت.
