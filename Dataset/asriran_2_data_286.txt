asriran_2_data###رکورد محمدرضا زنوزی با تراکتور؛ تعویض 7 سرمربی در 18 ماه###https://www.asriran.com/fa/news/702212/رکورد-محمدرضا-زنوزی-با-تراکتور-تعویض-7-سرمربی-در-18-ماه###['ورزشی']###2019-12-07 14:23:00###۷۰۲۲۱۲###['تراکتور', 'زنزوزی']
6
1	تراکتور در کمتر از یک سال و نیم به دنبال جذب هفتمین سرمربی روی نیمکت خودش است.
2	به گزارش ایلنا، خبر برکناری مصطفی دنیزلی از هدایت تراکتور که شب گذشته گمانه‌زنی‌هایی در موردش شکل گرفته بود و حضور احد شیخ‌لاری روی نیمکت این تیم به صورت موقت نشان از یک تغییر دیگر در دوران نه چندان طولانی مدت مالکیت محمدرضا زنوزی بر مسند این باشگاه دارد.
3	زنوزی که خرداد 97 مالکیت تراکتور را بر عهده گرفت، پس از انتخاب محمدرضا مهاجری به عنوان مسئول فنی تیم و مدیریت جذب بازیکنان در نقل و انتقالات و البته دادن قول‌هایی به او برای سپردن هدایت تراکتور اولین انتخاب خود را انجام داده و سرمربی کنونی نساجی به عنوان جانشین ارطغرول ساغلام ترک تبار امور فنی و برگزاری تمرینات را زیر نظر گرفت و البته همانطور که پیش بینی می‌شد مهاجری فقط مسئولیت موقت تیم را بر عهده داشت و مالک متمول تراکتور به دنبال یک گزینه اسم و رسم دار برای نیمکت تیمش بود.
4	اتفاقی که با آمدن جان توشاک به ایران رخ داد.
5	حضور توشاک روی نیمکت تراکتور هم طولانی مدت نبود و پس از چند هفته ایران را ترک کرد و پس از او تا کنون محمد تقوی، امیرحسین پیروانی، جرج لیکنز، مصطفی دنیزلی و اکنون احد شیخ‌لاری مسئولیت فنی تیم را بر عهده گرفته‌اند که نشان از حضور 6 سرمربی روی نیمکت این تیم دارد و از آنجا که و از شیخ‌لاری به عنوان سرمربی موقت یاد می‌شود به زودی با انتخاب سرمربی جدید، نفر هفتم در بازه زمانی حدود 18 ماه روی نیمکت سرخپوشان تبریزی خواهد نشست.
6	جالب اینجاست که تغییرات مداوم کادرفنی تنها بخش کارنامه پربار زنوزی در تراکتور نبوده و حضور صادق درودگر، ایوب بهتاج، عباس الیاسی، علیرضا اسدی و غلامرضا صادقیان بر مسند مدیریت باشگاه 5 تغییر هم در عرصه مدیریت باشگاه را به ثبت رسانده که در نوع خودش رکوردی محسوب می‌شود.
7	اینطور به نظر می‌رسد که انتقال امتیاز باشگاه تراکتور به بخش خصوصی و حضور زنوزی بر مسند تصمیم‌گیری باشگاه تا کنون موجب توفیق این باشگاه نشده و به جز هزینه‌های هنگفت و جذب نفرات نامی به عنوان بازیکن و سرمربی تیم از لحاظ نتیجه‌گیری عایدی مثبی نداشته و حتی ضعیف‌تر از دوران حضورش زیر نظر سپاه نتیجه گرفته است.
8	تراکتور در پایان هفته سیزدهم و البته با 11 بازی و کسب تنها 18 امتیاز در رتبه هشتم لیگ برتر قرار دارد.
