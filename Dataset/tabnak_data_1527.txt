tabnak_data###زمان افزایش حقوق بازنشستگان اعلام شد###https://www.tabnak.ir/fa/news/981083/زمان-افزایش-حقوق-بازنشستگان-اعلام-شد###['صفحه نخست', 'اجتماعی']###2020-05-28 17:41:00###۹۸۱۰۸۳###['مدیرعامل سازمان تامین اجتماعی', 'مصطفی سالاری', 'حقوق بازنشستگان']
15
1	به گزارش تابناک به نقل از ایرنا، مدیرعامل سازمان تامین اجتماعی با اشاره به ضرورت تصویب افزایش حقوق بازنشستگان در هیات دولت، گفت: افزایش حقوق بازنشستگان بعد از تصویب هیات دولت در واریزی ماه خرداد اعمال خواهد شد.
2	مصطفی سالاری روز پنجشنبه در نشست با نمایندگان تشکل‌های کارگری و کارفرمایی در سالن اجتماعات اداره کل تامین اجتماعی اصفهان افزود: هدفگذاری سازمان در حوزه بازنشستگان در سال ۹۹ متناسب سازی حقوق مستمری ‌بگیران است.
3	وی اظهارداشت: البته باید مقدمات این مساله فراهم‌ شود زیرا اگر منابع آن فراهم نشود در میان کار متوقف خواهد شد.
4	مدیرعامل سازمان تامین اجتماعی ادامه داد: در این راستا با دولت مذاکراتی شده است و همراهی خوبی در کلان این مساله در دولت وجود دارد.
5	سالاری با بیان اینکه همواره پیگیر مسائل و مشکلات کارگران، کارفرمایان و مستمری‌ بگیران هستیم، یادآور شد: لایحه سه جانبه‌گرایی با همراهی کانون‌ها و تشکل‌های مربوطه در دی ‌ماه آماده شد و مقدمات مطرح شدن در مجلس فراهم شده ولی با توجه به شیوع بیماری کرونا و تغییر مجلس هنوز به صحن مجلس شورای اسلامی نرسیده است.
6	وی اضافه کرد: هدف ما آن است که این مساله به صورت قانونمند و با مصوبه مجلس دنبال شود و البته استقلال اداری و مالی این سازمان نقش مهمی در کاهش برخی مشکلات پنهان دارد.
7	سالاری خاطرنشان کرد: سازمان تامین اجتماعی هرگز اجازه نداده و نخواهد داد که به حقوق ذی نفعان تعرض شود و درآمدهای واگذاری سهام شرکت‌های شستا صرف امور جاری نمی‌شود بلکه به طور قطع سرمایه‌گذاری خواهد شد.
8	مدیرعامل سازمان تامین اجتماعی با اشاره به بدهی‌های این سازمان تاکید کرد: در حوزه پرداخت‌های درمانی در سال گذشته و امسال، افزایش اعتبار خدمات درمان با پرداخت ۱۰ هزار میلیارد ریال بدهی مراکز درمانی وابسته به وزارت بهداشت به صفر رسید و همچنین بدهی مراکز خصوصی‌ فقط چهار ماه عقب هستیم که زمانی است که برای دریافت مدارک و بررسی آنها صرف می‌شود.
9	وی ادامه داد: اعتبار دفترچه‌های درمانی دائمی و تا آخرین برگه خواهد شد و با این کار ۳۹ میلیون نفر مراجعات در سال را به ادارات و کارگزاری‌های تامین اجتماعی کاهش خواهیم داد و سه شیوه اینترنتی و غیر اینترنتی برای دفترچه‌ها پیش بینی شده است و این روش تا حذف دفترچه ادامه می یابد.
10	مدیرعامل سازمان تامین اجتماعی اضافه کرد: بدون تردید تلاش ما آن است که بر کیفیت درمان نظارت داشته باشیم و از همین رو سطح بندی مراکز درمانی در کشور در دستور کار قرار دارد و بر اساس اینکه شهرستانی در چه سطح از درمان قرار دارد و متناسب با توان سازمان امکانات درمانی سازمان ارتقا پیدا می‌کند و در این خصوص ۱۶ هزار و ۵۰۰ میلیارد ریال بودجه در نظر گرفته شده است.
11	سالاری با اشاره به درخواست تشکل‌های بازنشستگی و کارگری اصفهان در خصوص راه‌اندازی طرح توسعه بیمارستان شریعتی و از جمله توسعه جراحی بخش قلب این بیمارستان و راه‌اندازی کلینیک‌های چشم‌پزشکی و دندانپزشکی، گفت: این مسائل پس از بررسی کمیته سطح بندی استان در دستور کار قرار می گیرد.
12	وی با اشاره به نام‌نویسی ۲۴۰ هزار نفر در بیمه بیکاری دوران کرونا، افزود: طی مذاکراتی که با دولت شد قرار است، اسامی نفرات برای سازمان برنامه و بودجه ارسال شود و از محل ۵۰ هزار میلیارد ریال اعتبارات بیمه بیکاری از طریق این سازمان به صورت مستقیم برای افراد بیکار واریز شود.
13	وی با بیان اینکه میزان هزینه‌ها و درآمدهای سازمان باید متناسب باشد، افزود: سال گذشته ۹۶ هزار میلیارد ریال هزینه‌های سازمان بود که امسال به ۱۲۰ هزار میلیارد رسید و از سوی دیگر تنها راه تامین این هزینه‌ها با را افزایش وصول از دولت امکان پذیر است.
14	همچنین معاون سیاسی، امنیتی و اجتماعی استانداری اصفهان در این مراسم گفت: تامین اجتماعی محلی است که در این شرایط دستش در جیب خودش است.
15	حیدر قاسمی اظهارداشت: دولت هم به واسطه کاهش درآمدهای نفتی با کمبود درآمدها مواجه است و سازمان برخی مشکلات علوم پزشکی را در این شرایط پرداخت کرد که جای تقدیر دارد.
16	وی خاطرنشان کرد: سه گروه شاغلین، بازنشستگان و بازماندگان بازنشستگان در استان اصفهان جمعیت انبوهی را شامل می‌شود و این ضرورت دارد در خصوص خانواده تامین اجتماعی تصمیمات ویژه گرفته شود.
17	در زمان حاصر سه میلیون و ۶۰۰ هزار نفر از جمعیت پنج میلیون نفری استان اصفهان مخاطب مستقیم تامین اجتماعی است.
