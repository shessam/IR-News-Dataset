asriran_1_data###احتمال لغو المپیک توکیو به خاطر ویروس کرونا###https://www.asriran.com/fa/news/715788/احتمال-لغو-المپیک-توکیو-به-خاطر-ویروس-کرونا###['ورزشی']###2020-02-26 13:04:00###۷۱۵۷۸۸###['المپیک', 'کرونا']
4@@@5
1	یکی از اعضای بلندپایه کمیته بین‌المللی المپیک می‌گوید اگر ویروس کرونا کنترل نشود احتمال لغو شدن کلی بازی‌های المپیک توکیو وجود دارد.
2	به گزارش "ورزش سه"، بعد از آنکه تایید شد چند مورد جدید ابتلا به ویروس کرونا در ژاپن پیدا شده است نگرانی‌ها درباره تاثیر شیوع این ویروس مرگبار بر بازی‌های المپیک ژاپن افزایش پیدا کرده است.
3	این در زمانی اتفاق می‌افتد که در ژاپن لیگ فوتبال این کشور موسوم به جی‌لیگ تا ماه آینده میلادی به تعویق افتاده است.
4	یکی از اعضای ارشد کمیته بین‌المللی المپیک حالا می‌گوید در صورتیکه ویروس کرونا کنترل نشده و شیوع آن برای بازی‌های المپیک خطرناک تشخیص داده شود احتمال دارد بازی‌های المپیک توکیو به کلی لغو شود و احتمال لغو بازی‌ها بیشتر از تعویق آن است.
5	بازی‌های المپیک طبق برنامه قرار است از تاریخ 24 جولای در شهر توکیو آغاز شود.
6	دیک پاوند، قهرمان شنای سابق کانادا که از سال 1978 عضو کمیته بین‌المللی المپیک بوده می‌گوید برای تصمیم‌گیری درباره سرنوشت بازی‌های المپیک توکیو حداکثر سه ماه زمان وجود دارد و در نتیجه تصمیم نهایی در این باره احتمالا حداکثر تا اواخر ماه مه گرفته خواهد شد.
7	این عضو ارشد کمیته بین‌المللی المپیک گفت:" در آن روزها باید به این سوال پاسخ داده شود که آیا سفر به توکیو ایمن است یا نه؟ مسائل زیادی باید در نظر گرفته شود، از افزایش ایمنی تا تغذیه، دهکده المپیک، هتلها و غیره.
8	اگر کمیته بین‌المللی المپیک تصمیم بگیرد که بازی‌ها نمی‌تواند طبق برنامه آغاز شود به احتمال زیاد شاهد لغو کلی بازی‌های المپیک توکیو خواهیم بود".
9	موارد جدید ابتلا به ویروس کرونا روز سه‌شنبه در میان کسانی کشف شد که از یک باشگاه بدنسازی در شهر چیبا استفاده می‌کردند.
10	شهری در شمال توکیو که طبق برنامه قرار است محل برگزاری رقابتهای تکواندو، شمشیربازی، کشتی و موج‌سواری و همچنین چهار ورزش پارالمپیکی باشد.
