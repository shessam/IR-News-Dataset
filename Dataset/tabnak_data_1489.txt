tabnak_data###واکنش سفیر ایران به خبر انتقال ۹ تن طلا از ونزوئلا به تهران / ادامه مذاکرات ایران و افغانستان درباره غرق شدن مهاجران افغان / واکنش روسیه به ادعای آمریکا مبنی بر ارسال جنگنده به لیبی / تقابل نیرو‌های آمریکا و روسیه در شمال سوریه###https://www.tabnak.ir/fa/news/980771/واکنش-سفیر-ایران-به-خبر-انتقال-۹-تن-طلا-از-ونزوئلا-به-تهران-ادامه-مذاکرات-ایران-و-افغانستان-درباره-غرق-شدن-مهاجران-افغان-واکنش-روسیه-به-ادعای-آمریکا-مبنی-بر-ارسال-جنگنده-به-لیبی-تقابل-نیرو‌های-آمریکا-و-روسیه-در-شمال-سوریه###['صفحه نخست', 'بین\u200cالملل']###2020-05-27 08:00:00###۹۸۰۷۷۱###['تحولات خاورمیانه', 'تحولات سوریه', 'تحولات عراق', 'تحولات یمن', 'ایران و آمریکا', 'برجام', 'اروپا', 'کروناویروس', 'لیبی']
1@@@2
1	واکنش سفیر ایران به خبر انتقال ۹ تن طلا از ونزوئلا به تهران، واکنش روسیه به ادعای آمریکا مبنی بر ارسال جنگنده به لیبی، توافق روسای جمهور ترکیه و الجزائر برای ایجاد آتش‌بس فوری در لیبی و تقابل نیرو‌های آمریکا و روسیه در شمال سوریه، از جمله مهم‌ترین خبر‌ها و رویداد‌های مرتبط با خاورمیانه در ۲۴ ساعت گذشته بوده اند.
2	در این میان، باید به ادامه مذاکرات ایران و افغانستان درباره غرق شدن مهاجران افغان نیز اشاره کرد.
3	به گزارش «تابناک»؛ مذاکرات هیات‌های سیاسی ایران و افغانستان روز سه شنبه درباره غرق شدن تعدادی از مهاجران افغانستانی در مرز با ایران، انجام شد.
4	هیات ایرانی که راهی کابل شد، متشکل از محسن بهاروند، معاون حقوقی وزیر خارجه، سید رسول موسوی، دستیار وزیر خارجه و نماینده مرزبانی ایران هستند.
5	نخستین جلسه بررسی حادثه مذکور با توجه به قرارداد کمیساریان سرحدی (مرزبانان) ۱۳۳۵، ۲۵ اردیبهشت ماه، با حضور هیاتی متشکل از کارشناسان مرزبانی کشور افغانستان و ایران و با حضور در محل مورد ادعا برگزار و موضوعات به طور میدانی بررسی شد.
6	در این نشست دو طرف به نتیجه مورد نظر دست پیدا نکردند و قرار شد بعد از عید فطر در سطح سیاسی و دیپلماتیک هیات ها در این باره گفت وگو کنند.
7	«حجت الله سلطانی» سفیر ایران در کاراکاس در مصاحبه با شبکه خبری العالم تاکید کرد: نفت کش ایرانی «فورچون» محموله خود را در بندر ال بالیتو تخلیه کرد و ۳ نفت کش دیگر نیز در حال حرکت به سوی ونزوئلا هستند.
8	وی در گفتگو با شبکه العالم اظهار داشت: دو نفت کش ایرانی که به ونزوئلا رسیدند، مورد هیچ تعرضی از سوی هیچ کشوری قرار نگرفتند.
9	سفیر ایران در کاراکاس ادامه داد: اعزام نفت کش‌های ایرانی، حامل سوخت و مواد خام برای تجهیز پالایشگاه‌های ونزوئلا و بر اساس پروتکل‌های بین المللی انجام شد، زیرا حرکت کشتی‌های تجاری و نفت کش‌ها در قالب دریانوردی بین المللی است و سازمان‌های بین المللی مسئول، از پیش، خط سیر این نفت کش‌ها و کشتی‌های تجاری را می‌دانستند.
10	وی تاکید کرد: خبر انتقال ۹ تن طلا از ونزوئلا در برابر سوخت به ایران ۱۰۰ درصد دروغ است، زیرا راه‌های دیگری مانند معامله پایاپای با صادرات نفت در برابر کالا و مواد غذایی، قهوه و کاکائو و کالا‌های زیادی وجود دارد که می‌توان معامله کرد، اما رسانه‌های مغرض، اخبار دروغینی درباره تبادل طلای ونزوئلا در برابر سوخت ایران منتشر کردند.
11	معاون رئیس کمیته امنیت و دفاع در پارلمان روسیه (دوما) ادعای فرماندهی مرکزی نیرو‌های آمریکا در آفریقا (آفریکام) را رد کرد.
12	این مقام روس در واکنش به اظهارات فرمانده نیرو‌های آمریکا در آفریقا گفت، «اتهامات واشنگتن در رابطه با هواپیما‌های روسیه در لیبی، ساختگی و دروغ است».
13	ژنرال «استفن تاونسند» روز سه شنبه با صدور بیانیه‌ای مدعی شد، روسیه با استقرار جنگنده در لیبی، قصد دارد گروه‌های پیمانکار نظامی خصوصی را که در این کشور فعالیت کرده و به نیرو‌های تشکیلات موسوم به ارتش ملی لیبی کمک می‌کنند، حمایت کند.
14	بر اساس ادعای آمریکایی‌ها، جنگنده‌های روسی احتمالا حمایت هوایی نزدیک و پوشش آتش تهاجمی به گروه پیمانکاری خصوصی «واگنر» در نبرد با دولت وفاق ملی ارائه می‌دهند.
15	این جنگنده‌ها از پایگاه هوایی در روسیه بلند شده و بعد از انتقال به سوریه، جهت استتار تغییر رنگ پیدا کرده و سپس به لیبی منتقل شدند.
16	فرمانده نیرو‌های آمریکایی در لیبی مدعی شد: «روسیه آشکارا تلاش می‌کند کفه ترازو در لیبی را به سمت خود سنگین کند.
17	آن‌ها با حمایت از گروه‌های مزدور مانند واگنر، در حال گسترش جای پای نظامی خود در آفریقا هستند».
18	لیبی از سال ۲۰۱۱ که حکومت معمر القذافی سرنگون شد، فاقد دولت مرکزی بوده و تلاش‌های سیاسی با نظارت سازمان ملل در سال ۲۰۱۵ منجر به تشکیل دولت وفاق ملی در طرابلس شد.
19	با این حال، ژنرال خلیفه حفتر، فرمانده نیرو‌های شرق لیبی که طی یک سال تلاش کرد دولت مذکور را ساقط کند، آن را به رسمیت نشناخت.
20	هم‌اکنون دو دولت هر کدام با پارلمان و ارتشی مجزا بر سر تصاحب قدرت با یکدیگر درگیر شدند و در حال جنگند و هر دولتی علاوه بر داخل لیبی، حامیان خارجی نیز دارد.
21	«عبدالمجید تبون» رئیس جمهور الجزائر و «رجب طیب اردوغان»، همتای ترکیه‌ای او درباره افزایش تلاش‌ها برای ایجاد آتش‌بس در لیبی به عنوان مقدمه‌ای ضروری برای تسهیل راه حل سیاسی در لیبی به توافق رسیدند.
22	ریاست جمهوری الجزائر در بیانیه‌ای اعلام کرد: «تبون صبح روز سه شنبه، یک تماس تلفنی از رجب طیب اردوغان دریافت کرد که در آن اوضاع منطقه مورد بررسی قرار گرفت.
23	دو طرف فرارسیدن عید فطر را به یکدیگر تبریک گفتند».
24	در این بیانیه آمده است، روسای جمهور دو کشور درباره افزایش تلاش‌ها برای ایجاد آتش‌بس در لیبی توافق کردند.
25	منابعی در میان نیرو‌های دموکراتیک سوریه (قسد) روز سه شنبه از تقابل نیرو‌های آمریکایی و روسی در شمال شرق سوریه خبر دادند.
26	به گفته این منابع به وبگاه العربی الجدید، این رخداد روز دوشنبه و در بزرگراه حلب به الحسکه (ام۴) و پس از اعلام تأمین امنیت کامل بزرگراه به دست روسیه اتفاق افتاد.
27	این منابع بدون ذکر نام خود در بیان جزئیات این اتفاق گفتند که نیروهای آمریکایی در ورودی غربی شهرک «تل تمر» جلوی گشتی‌های روسیه را گرفتند و پس از آن درگیری کلامی بین نیروهای دو طرف رخ داد و روس‌ها مجبور به تغییر مسیر خود شدند.
28	طبق این گزارش، کاروان نظامیان روسی، پیش از رو در رو شدن با گشتی‌های آمریکایی، در جریان بازگشایی بزرگراه «ام۴» با هماهنگی ارتش سوریه و ترکیه مشارکت داشت.
29	تقابل نیروهای آمریکایی و روسی در مناطق تحت تسلط کردهای سوریه به خصوص در «تل تمر» و «قامشلی» بارها رخ داده است.
30	یک مسئول نظامی روس پیشتر گفته بود، مقرر شده که گشتی‌های روس به جز روزهای جمعه، در بزرگراه ام۴ گشت‌زنی داشته باشند تا مانع از هر گونه تنشی در این مسیر شوند.
