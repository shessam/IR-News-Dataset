roozno_data###سازمان جهانی بهداشت: کرونا همه‌گیری جهانی (پاندمی) شده است###http://roozno.com//fa/news/417921/سازمان-جهانی-بهداشت-کرونا-همه‌گیری-جهانی-پاندمی-شده-است###[]###2020-03-12 10:25:00###۴۱۷۹۲۱###['سازمان جهانی بهداشت', 'کرونا']
1
1	مدیر کل سازمان جهانی بهداشت با بیان اینکه این سازمان ویروس کرونا را «همه‌گیر جهانی» شناسایی می‌کند، از اقدام‌های ایران، ایتالیا و کره جنوبی در مقابله با شیوع این ویروس تقدیر کرد.
2	به گزارش روز نو :«تدروس آدهانوم» مدیر کل سازمان جهانی بهداشت چهارشنبه‌شب در کنفرانسی خبری با اشاره به اینکه واژه «همه‌گیر» (pandemic) به دلیل حساسیتی که دارد نباید بدون دقت مورد استفاده قرار گیرد، تاکید کرد که ارزیابی‌های این سازمان ویروس کرونا را «همه‌گیر» شناسایی می‌کند.
3	آدهانوم گفت که بیش از ۹۰ درصد از ۱۱۸ هزار نفری که در سراسر جهان مبتلا به این ویروس شده‌اند، تنها در چهار کشور هستند و دو مورد از این کشورها چین و کره جنوبی شاهد کاهش شیوع این ویروس بوده‌اند.
4	وی تاکید کرد، در صورتی که دولت‌ها اقدام به شناسایی، آزمایش، معالجه، قرنطینه، ردگیری موارد ابتلا و بسیج مردم خود برای مقابله با کرونا کنند، آن دسته از کشورها که هنوز آمار پایین از مبتلایان دارند، می‌توانند از تبدیل این موارد به خوشه‌ها و اجتماع‌های انتقال ویروس جلوگیری کنند.
5	مدیر کل سازمان جهانی بهداشت از کشورهای ایران، ایتالیا و کره جنوبی به دلیل اقداماتشان برای کاهش سرعت ویروس کوید۱۹ و کنترل شیوع آن قدردانی کرد.
6	وی تصریح کرد که شیوع کرونا در جهان تنها یک بحران سلامت عمومی نیست، بلکه بحرانی است که به همه بخش‌ها آسیب می‌زند و از همین رو، همه بخش‌ها و همه افراد باید در این مبارزه مشارکت کنند.
7	شیوع ویروس کرونا از ماه دسامبر 2019 (دی‌ماه) از استان هوبی چین آغاز شد و تاکنون بیش از 118 هزار نفر را در سراسر جهان مبتلا کرده است.
8	تاکنون بیش از 4 هزار نفر در سراسر جهان جان خود را براثر ابتلا به این ویروس از دست داده و بیش از 67 هزار نفر بهبود یافته‌اند.
