roozno_data###روحانی به امیر قطر: دولت‌های جهان برای مقابله با کرونا کنار هم باشند###http://roozno.com//fa/news/416065/روحانی-به-امیر-قطر-دولت‌های-جهان-برای-مقابله-با-کرونا-کنار-هم-باشند###[]###2020-02-29 15:25:00###۴۱۶۰۶۵###['روحانی', 'امیر قطر']
1
1	رئیس جمهور تاکید کرد: امروز ویروس کرونا به یک مشکل جهانی تبدیل شده و همه ملت ها و دولت‌های جهان باید در کنار هم بوده و با کمک به یکدیگر هرچه زودتر از این مشکل عبور کنند.
2	به گزارش روز نو :به نقل از پایگاه اطلاع رسانی ریاست جمهوری، حجت الاسلام والمسلمین حسن روحانی روز شنبه در تماس تلفنی «شیخ تمیم بن حمد آل ثانی» امیر قطر با وی، گفت: سفر جنابعالی به تهران در راستای توسعه مناسبات و همکاری‌ها موفقیت آمیز بوده و امیدوارم در دیدار سران دو کشور در آینده در دوحه برای توسعه روابط و همکاری‌های فی‌مابین گام‌های موثرتری برداشته شود.
3	رئیس جمهور با بیان اینکه امروز ویروس کرونا به یک مشکل جهانی تبدیل شده و همه ملت ها و دولت‌های جهان باید در کنار هم بوده و با کمک به یکدیگر هرچه زودتر از این مشکل عبور کنند، اظهار داشت: خوشبختانه وزارت بهداشت، درمان و آموزش پزشکی ایران برنامه‌ریزی ویژه‌ای برای مدیریت و کنترل شیوع این ویروس انجام داده است.
4	روحانی با اشاره به ضرورت همکاری‌های دو جانبه و منطقه‌ای میان همه کشورهای منطقه، گفت: جمهوری اسلامی ایران در خصوص تبادلات تجاری و صادرات کالا در حال اجرای پروتکل‌های بهداشتی خاصی است و بر این امر اهتمام دارد.
5	رئیس جمهور افزود: همچنین برای رفت و آمد مسافران دو کشور هم پروتکل بهداشتی ویژه ای در نظر گرفته شده که با رعایت آن می‌توانیم پروازها را بین دو کشور به حالت عادی برگردانیم.
6	روحانی با اشاره به ضرورت همکاری دو کشور در تامین نیازمندی‌های بهداشتی و درمانی مورد نیاز برای مقابله با این ویروس، خاطرنشان کرد: علاقه مند به توسعه همکاری‌های مشترک بهداشتی دو جانبه و منطقه‌ای با همه کشورهای منطقه هستیم؛ ظاهرا هیچ کشوری از این بیماری مصون نخواهد بود و همگان ناگزیر از تبادل تجربیات و امکانات برای عبور از این مشکل خواهیم بود.
7	رئیس جمهور ضمن ابراز امیدواری از گسترش همکاری‌های همه جانبه تهراندوحه، گفت: امیدوارم مسئولان در کمیسیون مشترک همکاری‌های ایران و قطر که در ماه آینده تشکیل می شود زمینه توسعه مناسبات فی مابین را فراهم کنند.
8	«شیخ تمیم بن حمد آل ثانی» امیر قطر نیز در این گفتگوی تلفنی، با ابراز خرسندی از سفر موفقیت آمیز خود به ایران، گفت: امیدوارم بتوانیم در آینده‌ای نزدیک شاهد ادامه گفتگوهای سران دو کشور در دوحه باشیم.
9	امیر قطر همچنین با آرزوی سلامتی برای همه مردم ایران و اعلام همبستگی دولت و ملت قطر با دولت و ملت دوست و برادر ایران در مقابله با این ویروس و ابراز همدردی با خانواده جان باختگان، گفت: مطمئن هستیم جمهوری اسلامی ایران با توجه به توانایی و تخصص پزشکان و مدیران بخش سلامت خود قادر به کنترل و عبور از این شرایط هستند.
10	وی با استقبال از پیشنهاد رئیس جمهور کشورمان در زمینه توافق بر پروتکل‌های مشترک بهداشتی و همکاری‌های وزارتخانه‌های بهداشت دو کشور در راستای انجام تبادلات تجاری و رفت و آمد اتباع دو کشور،گفت: دولت و ملت قطر خود را در کنار مردم و دولت ایران می بینند و از هرگونه کمک و همکاری در راستای مقابله با این بیماری دریغ نخواهیم کرد.
11	شخ تمیم بن حمد آل ثانی همچنین بر ضرورت گسترش تعاملات و همکاری‌های همه جانبه تهران دوحه در راستای تسریع در اجرای توافقات فی مابین در کمیسیون مشترک همکاری‌های ایران و قطر تاکید کرد.
