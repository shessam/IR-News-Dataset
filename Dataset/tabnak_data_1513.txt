tabnak_data###از واریز بیمه بیکاری کرونا خبری نیست!###https://www.tabnak.ir/fa/news/980938/از-واریز-بیمه-بیکاری-کرونا-خبری-نیست###['اقتصادی', 'داخلی']###2020-05-27 20:25:00###۹۸۰۹۳۸###['بیمه بیکاری', 'ویروس کرونا', 'ثبت نام']
1
1	رییس کانون شوراهای اسلامی کار البرز از ثبت نام ۲۶ هزار نفر برای دریافت بیمه بیکاری و مشمول شدن حدود ۱۸ هزار نفر در استان البرز خبر داد.
2	علی اصلانی در گفت وگو با ایسنا درباره پرداخت بیمه بیکاری کرونا به کارگران مشمول دریافت گفت: علیرغم ثبت نام کارگران و ابلاغ سازمان برنامه و بودجه تاکنون پولی به صندوق تامین اجتماعی واریز نشده و هیچ کارگری از مزایای بیمه بیکاری استفاده نکرده است.
3	وی گفت: هنوز اعتباری در اختیار صندوق تامین اجتماعی قرار نگرفته که روند واریزی ها آغاز شود و تنها پولی که در بحث تسهیلات حمایتی کرونا پرداخت شد، وام یک میلیون تومانی یارانه بود که به حساب بسیاری از کارگران واریز شد.
4	اصلانی با بیان اینکه سازمان تامین اجتماعی به لحاظ منابع از وضعیت خوبی برخوردار نیست و بعضا در تامین حقوق بازنشستگان دچار مشکل می شود، گفت: طی روزهای اخیر سازمان برنامه و بودجه تخصیص اعتبار مربوط به بیمه بیکاری را ابلاغ کرد ولی با توجه به آنکه واریز وجوهات مربوط به بیمه بیکاری هنوز آغاز نشده کارگران مشمول فعلا در انتظار دریافت بیمه بیکاری هستند.
5	وی از ثبت نام ۲۶ هزار نفر در استان البرز برای دریافت بیمه بیکاری خبر داد و گفت: پس از غربالگری نزدیک به ۱۸ هزار نفر مشمول دریافت مقرری بیمه بیکاری قرار گرفتند.
6	به گزارش ایسنا، در هفته گذشته سازمان برنامه و بودجه تخصیص ۱۲۸۶ میلیارد تومان اعتبار از محل بخشی از منابع یک میلیارد یورویی صندوق توسعه ملی بابت تامین هزینه های مدیریت تبعات اقتصادی ناشی از شیوع ویروس کرونا را به صندوق بیمه بیکاری سازمان تامین اجتماعی ابلاغ کرد که در آن عنوان شده تخصیص اعتبار مذکور به طور صد درصدی و از محل حساب خاص مربوط نزد خزانه داری کل کشور قابل پرداخت است.
7	پیش از این وزارت کار در اطلاعیه‌ای از تمام مقرری بگیرانی که در اسفند ۹۸ بیکار شدند، خواسته بود تا پس از دریافت پیامک وزارت کار، نسبت به اعلام شماره حساب برای واریز بیمه بیکاری اقدام کنند.
