asriran_1_data###سود و قسط وام یک میلیونی یارانه‌بگیران چقدر است؟###https://www.asriran.com/fa/news/723064/سود-و-قسط-وام-یک-میلیونی-یارانه‌بگیران-چقدر-است###['اقتصادی']###2020-04-12 14:52:00###۷۲۳۰۶۴###['قسط', 'وام', 'یارانه']
7
1	وام یک میلیونی که قرار است برای یارانه‌بگیران واریز شود در هر ماه ۴۷ هزار تومان قسط و در مجموع حدود ۱۲۹ هزار تومان سود بازپرداخت دارد.
2	به گزارش ایسنا، با پیشنهاد بانک مرکزی و توافقی که در دولت انجام شد، قرار بر این است که مبلغ یک میلیون تومان از محل منابع بانکی به صورت تسهیلات به حساب یارانه بگیران واریز شود.
3	شرایط پرداخت این وام به این صورت است که هر ۲۳ میلیون خانوار یارانه بگیر امکان درخواست دریافت این وام را دارند و می‌توانند بعد از اعلام سامانه‌ای که دولت معرفی می‌کند، تقاضای دریافت را در آن اعلام کنند.
4	وام یک میلیونی احتمالا همراه با یارانه اردیبهشت به حساب متقاضیان واریز می شود و در هر ماه از محل یارانه‌ ای که دریافت می کنند، قسط آن طی ۲۴ ماه کم خواهد شد.
5	اما در این بین برخی به اشتباه تصور می‌کنند که قسط این تسهیلات بالا بوده و با توجه به سود ۱۲ درصدی که برای آن در نظر گرفته شده است، در هر ماه بخش زیادی از یارانه آنها صرف پرداخت قسط خواهد شد و در مجموع برایشان به صرفه نیست.
6	این در حالی است که محاسبه سود و بازپرداخت وام یک میلیونی نشان می‌دهد که دریافت یک میلیون تومان با سود ۱۲ درصد و بازپرداخت ۲۴ ماه؛ در مجموع حدود ۱۲۹ هزار تومان سود دارد و باید برای دریافت یک میلیونی؛ تا یک میلیون و ۱۲۹ هزار و ۷۶۳ تومان برگردانده شود.
7	دریافت کنندگان وام یک میلیونی در هر ماه حدود ۴۷ هزار تومان قسط پرداخت می‌کنند که از محل یارانه واریزی و البته کمک معیشتی آنها به طور خودکار کسر می شود.
8	در حال حاضر حدود ۷۸ میلیون نفر در هر ماه یارانه ۴۵ هزار و ۵۰۰ تومانی دریافت می کنند و در کنار آن حدود ۶۰ میلیون نفر از این جمع، کمک معیشتی به تناسب اعضای خانوار دریافت می کنند؛ به طوری که برای خانوارهای تک‌نفره ۵۵ هزار تومان، دو نفره ۱۰۳ هزار تومان، سه نفره ۱۳۸ هزار تومان، چهارنفره ۱۷۲ هزار تومان و پنج نفره و بیشتر ۲۰۵ هزار تومان واریز انجام می‌شود.
9	گرچه تا نهایی شدن پرداخت این تسهیلات امکان تغییراتی در تعداد اقساط وجود دارد ولی در شرایط فعلی نیز به نظر می رسد اکثر یارانه بگیران امکان بازپرداخت اقساط را داشته و بتوانند این تسهیلات را دریافت کنند.
