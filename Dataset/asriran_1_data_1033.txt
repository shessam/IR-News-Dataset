asriran_1_data###رومینا، دختر ۱۴ ساله ای که توسط پدر سر بریده شد/ پدر قاتل بازداشت شد###https://www.asriran.com/fa/news/730288/رومینا-دختر-۱۴-ساله-ای-که-توسط-پدر-سر-بریده-شد-پدر-قاتل-بازداشت-شد###['حوادث']###2020-05-26 12:04:00###۷۳۰۲۸۸###['قتل ناموسی']
9
1	کانال های محلی تالش از یک قتل فجیع ناموسی خبر دادند.
2	دختری ۱۴ ساله در سفید سنگان لمیر از بخش حویق به دست پدرش در خواب سر بریده شد.
3	قاتل پس از ارتکاب جرم به قتل دخترش اعتراف کرد و به مراجع قضایی تحویل داده شد.
4	به گزارش ، رومینا اشرفی متولد ۱۳۸۵ در بخش حویق از شهرستان تالش، دلباخته یکی از پسرهای همشهری شده بود، به گفته محلی ها مخالفت های شدید پدر دختر با ازدواج این دو به دلیل تفاوت های فرهنگی، آنها را به فکر فرار از منزل وا داشت.
5	اما پیگیری های خانواده ها به دستگیری آنها توسط پلیس منجر می شود .
6	به گفته افراد محلی رومینا به دلیل حفظ امنیت جانی خود و آشنایی با خلقیات پدرش تمایل به بازگشت به خانه نداشته اما به ناچار و طبق قوانین به پدر خانواده تحویل داده می شود.
7	شنیده ها حاکی از آن است که پس از بازگشت رومینا به خانه، جو حاکم بر خانه نه تنها آرام نمی گیرد بلکه اختلافات و تحریکات خانوادگی بالا گرفته و آتش خشم پدر شعله ور تر میشود تا جایی که پدر در روز یک خرداد با خلوت کردن خانه ، گردن رومینای ۱۴ ساله را با استفاده از داس درحالی که او در خواب بود به طرز فجیعی از تن جدا می کند.
8	به گفته افراد محلی، پدر بعد از ارتکاب جرم با در دست داشتن داس از خانه خارج شده و به قتل دخترش اعتراف می کند و توسط پلیس بازداشت و به مراجع قضایی سپرده می شود.
9	مطابق با ماده ۲۲۰ قانون مجازات اسلامی پدر در جایگاه ولی دم در قتل فرزند قصاص نمی شود بلکه قصاص تبدیل به دیه و تعزیر می شود.
10	هرچند هنوز باید منتظر مراحل قضائی آن باشیم.
11	در هر صورت قتل رومینا با واکنش های مختلفی از سوی اهالی منطقه این دختر نوجوان و افکار عمومی مواجه شده است.
12	بواقع اینگونه موارد از جمله جرائمی است که قلب افکار عمومی را در سینه می فشارد و شاید لازم است تا مجلس و قانون برای جلوگیری از تکرار این موارد تدابیر شدیدتری را اتخاذ نمایند.
13	مسئول روابط عمومی نیروی انتظامی شهرستان تالش موضوع قتل دختر 14 ساله در حویق را تایید کرد.
14	به گزارش تیترما، مسئول روابط عمومی نیروی انتظامی شهرستان تالش در گفت‌‌وگوی تلفنی با «خبرنگار تیترما» موضوع قتل دختر ۱۴ ساله‌ی حویقی توسط پدرش را تایید کرد؛ اما توضیحات بیش‌تر در این‌باره را جایز ندانست و اعلام کرد برای دریافت جزئیات ماجرا به کانال سروش نیروی انتظامی استان گیلان مراجعه کنید.
15	این در حالی است که کانال‌های محلی و سایت‌های خبری استان گیلان از روز یکم خرداد۹۹ موضوع قتل دختر ۱۴ ساله‌ی تالشی را توسط پدرش منتشر کرده‌اند که واکنش‌های بسیاری در شبکه‌های اجتماعی به همراه داشت.
16	بنا بر این گزارش‌ها؛ رومینا اشرفی، متولد ۱۳۸۵ در بخش حویق از شهرستان تالش، دل‌باخته‌ی پسری بود و به دلیل مخالفت پدر با ازدواج این دو، از خانه فرار کرد که با پیگیری خانواده، توسط پلیس، دستگیر و به والدین تحویل داده شد که پدر خانواده در یک غافلگیری، نوجوان ۱۴ ساله را به قتل ‌رساند.
17	بخشدار حویق شهرستان تالش گفت: یکی از اهالی این بخش به اتهام قتل دخترش دستگیر شده‌است و جزئیات این پرونده بعد از طی مراحل قانونی و حقوقی به مردم اطلاع رسانی می شود.
18	کاظم رزمی روز سه شنبه به ایرنا گفت: در هفته جاری قتلی در بخش حویق روی داده و هم اکنون متهم به قتل در زندان به سر می برد و مسئولان امر برای تکمیل اطلاعات پرونده و رسیدگی به ابعاد مختلف آن در تلاش هستند.
19	وی تاکید کرد : مردم تا روشن شده شدن ابعاد قضیه به حاشیه سازی ها در فضای مجازی توجه نکنند.
20	از روز گذشته خبری در فضای مجازی مبنی بر قتل دختر نوجوانی با داس به دست پدرش در بخش حویق در سطح وسیعی در حال بازنشر است.
21	بخش حویق از توابع شهرستان تالش ۳۲ هزار نفر جمعیت دارد.
22	شهرستان تالش با ۲۰۰ هزار نفر جمعیت با بخش های مرکزی، اسالم، حویق و کرگانرود در ۱۱۰ کیلومتری غرب مرکز استان گیلان واقع شده است.
23	معاون امور اجتماعی بهزیستی گیلان در پی قتل کودک ۱۳ ساله تالشی اعلام کرد: به دلیل ماهیت جرم، دادستان مطابق با ماده ۵ قانون حمایت از کودک و نوجوانان بعنوان مدعی‌العموم ورود پیدا کرده است و بهزیستی نیز به عنوان سازمان دولتی مدافع حقوق کودکان، تمام تلاش‌های خود را جهت احقاق حقوق حقه کودک را جزء وظایف ذاتی خود می‌داند.
24	به گزارش روز سه شنبه سازمان بهزیستی کشور، رضا جعفری افزود: بهزیستی از همه ظرفیت‌ها و امکانات جهت تحقق این مهم استفاده خواهد کرد و در عین حال به دلیل ماهیت جرم و درگیری عاطفی و روانی و اجتماعی سایر اعضاء خانواده با هماهنگی دادستان نسبت به انجام حمایت‌های روانیاجتماعی از سایر اعضای خانواده برای کاهش آسیب‌های روانی خواهد پرداخت.
25	وی تصریح کرد: اورژانس اجتماعی شهرستان تنها پس از وقوع قتل از طریق مراجع رسمی در جریان واقعه قرار گرفت که عملا کاری جهت حمایت از کودک مطابق با شرح وظایف رسمی و مصرح خود نمی‌توانست انجام دهد و چه بسا تماس با خط ۱۲۳ اورژانس اجتماعی قبل از بروز می‌توانست سرنوشت بهتری را برای کودک و خانواده ایشان رقم بزند که این خود نگاه فرهنگ مسئولیت‌پذیری از سوی همه آحاد جامعه را یکبار دیگر به همگان گوشزد می‌کند.
26	معاون امور اجتماعی بهزیستی گیلان تاکید کرد: قتل دختر ۱۳ ساله توسط پدر در شهرستان تالش نمونه‌ای از نقض آشکار حقوق کودک توسط فردی است که بیشترین انتظار حمایت و پشتیبانی از او در جهت رشد، تربیت و پرورش صحیح کودک بدلیل فقر آگاهی و وجود باورهای متعصبانه بوده است که سبب جریحه‌دار شدن احساسات مردم شده است.
27	جعفری گفت: خشونتی که در محیط خصوصی و چهاردیواری خانه و بدور از نظارت نهادها صورت می‌گیرد و چه بسا بسیاری از موارد گزارش نمی‌شود و به همان نسبت فرصت مداخله جهت جداسازی کودک از محیط آسیب و صدمه زننده به حیات کودک و انجام حمایت‌های لازم، به خوبی صورت نمی‌گیرد.
28	وی اضافه کرد: کودک‌آزاری یکی از آسیب‌های شایع در همه جوامع اعم از توسعه یافته یا در حال رشد می‌باشد و کودکان در همه خانواده‌ها، فارغ از ویژگی‌های طبقاتی، درآمدی، تحصیلاتی، قومی و مذهبی بدلیل وابستگی جسمی و مالی به سرپرستان، احساس تملک از سوی والدین نسبت به کودکان، عدم آگاهی والدین از شیوه‌های تربیتی، مشکلات زمینه‌ای مانند وجود تنش‌ها و اختلافات خانوادگی، ابتلا به سوء مصرف مواد و اختلال روانی در معرض مخاطرات انواع کودک‌آزاری اعم از جسمی، روانی عاطفی، جسمی، غفلت و بی‌توجهی جنسی هستند.
29	گفتنی است، دانش‌آموز ۱۳ساله تالشی به جرم فرار با پسری که دوستش داشت، دستگیر و با وجود اینکه اصرار کرده بود او را به پدرش تحویل ندهند، به خانواده‌اش بازگردانده شد.
30	متاسفانه او اول خرداد به شکلی فجیع درخواب توسط پدرش به قتل رسید.
