tabnak_data###فولاد با گل پاتوسی دم شاهین را قیچی کرد###https://www.tabnak.ir/fa/news/962231/فولاد-با-گل-پاتوسی-دم-شاهین-را-قیچی-کرد###['ورزشی', 'ورزشی']###2020-02-27 18:08:00###۹۶۲۲۳۱###['پاتوسی', 'فولاد', 'شاهین بوشهر', 'تابناک ورزشی']
5@@@6
1	هفته بیست‌ویکم رقابت‌های لیگ برتر فوتبال با برد خانگی تیم فولاد خوزستان مقابل شاهین بوشهر ادامه یافت.
2	به گزارش تابناک ورزشی، در ادامه هفته بیست‌ویکم رقابت‌های فوتبال لیگ برتر باشگاه‌های کشور از ساعت 16 امروز (پنجشنبه) تیم‌های فولاد خوزستان و شاهین شهرداری بوشهر در ورزشگاه شهدای فولاد به مصاف هم رفتند که در پایان تیم فولاد با نتیجه یک بر صفر میهمانش را شکست داد و نهمین برد این فصل خود را جشن گرفت.
3	تنها گل این بازی را آیاندا پاتوسی در دقیقه 63 وارد دروازه شاهین کرد.
4	قضاوت بازی فولاد خوزستان شاهین شهرداری بوشهر بر عهده یاسر همرنگ بود که او به علی عبدالله‌زاده از فولاد و میثم دورقی از شاهین کارت زرد نشان داد.
5	فولاد با این پیروزی 33 امتیاز شد و در رده ششم جدول قرار گرفت.
6	شاهین نیز با قبول یازدهمین شکست این فصل، 16 امتیازی باقی ماند و از رده پانزدهم و ماقبل آخر تکان نخورد.
