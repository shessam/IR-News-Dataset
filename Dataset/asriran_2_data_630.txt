asriran_2_data###همه بهانه‌های کالدرون برای عدم حضور در ایران/ سرمربی پرسپولیس طاقچه بالا می‌گذارد###https://www.asriran.com/fa/news/707582/همه-بهانه‌های-کالدرون-برای-عدم-حضور-در-ایران-سرمربی-پرسپولیس-طاقچه-بالا-می‌گذارد###['ورزشی']###2020-01-07 15:09:00###۷۰۷۵۸۲###['سلیمانی', 'کالدرون']
13@@@14
1	سرمربی تیم فوتبال پرسپولیس با این روندی که در پیش گرفته، در حال تولید بهانه و بسترسازی است تا در جمع سرخپوشان حاضر نشود.
2	به گزارش فارس، بیش از یک هفته است که یکی از مباحث مهم در مورد پرسپولیس حضور یا عدم حضور گابریل کالدرون، سرمربی سرخپوشان در ادامه رقابت های لیگ برتر است.
3	مربی که در نشست هایش با مدیران خط و نشان می کشد و بعد عکس یادگاری می گیرد.
4	البته، فردای جلسه در پست های عجیب در صفحه شخصی خود، همه چیز را متفاوت نشان می دهد و از باشگاه گلایه می کند!کالدرون پیش از سفر به کشورش برای تعطیلات اتمام حجت کرد که اگر شروطش عملی نشود، دیگر باز نمی گردد.
5	این روزها بیشتر از هر روز دیگری به این موضوع نزدیک می شویم که این سرمربی ظاهرا دنبال بهانه تراشی است و مدام طاقچه بالا می گذارد.
6	وی که از پرداخت نشدن مطالبات کامل قسط اولش گلایه به حق داشت هنوز به این پول نرسیده که دلیلش برگشت خوردن پول است او برای محکم کاری اعلام کرده قسط دومش را هم واریز کنند.
7	کالدرون نزدیک به 425 دلار از باشگاه طلب دارد و او برای بازگشت خواهان حداقل نیمی از این پول شده است.
8	از سوی دیگر او تاکید کرده باشگاه باید پول بازیکنان در فصل گذشته را کامل تسویه کند و پول فصل جاری را هم از 50 درصد بیشتر کند.
9	خواسته های کالدرون شاید در فوتبال حرفه ای بیراه نباشد اما پرداخت کلیه مطالباتش درحالی که فصل تمام نشده، از آن دست خواسته های نامعقول است.
10	باید گفت کالدرون که ابتدا خواسته هایش متفاوت با ماجرای استراماچونی با استقلال بود، اکنون در همان راه قدم برداشته و می خواهد باشگاه را تحت فشار خواسته هایش قرار دهد.
11	باشگاهی که با مشکلات مالی روبرو است و علاوه بر پرداخت پول به کالدرون، باید به فکر پرداخت مطالبات بازیکنان هم در فصل گذشته و هم فصل جاری باشد.
12	باشگاهی که به آژانس های هواپیمایی بدهکار است و باشگاهی که باید فکری به حال قرارداد پرداخت نشده برانکو کند.
13	شکایتی که برانکو از پرسپولیس در فیفا کرده، پرونده سنگینی است که اگر این باشگاه نتواند به توافق برسد، جریمه سنگینی در انتظار سرخ ها خواهد بود.
14	با همه این مسائل، اینکه چرا کالدرون روی خواسته های خود پافشاری می کند، عجیب است.
15	این روزها با وجود زمانی که باشگاه از سرمربی خارجی اش خریده، بیشتر بوی نیامدن کالدرون می آید.
16	از اخباری که در این چند روز از این باشگاه خارج شده، اینطور برمی آید که محمدحسن انصاری فرد و همکارانش در باشگاه دنبال اجرایی کردن شروط کالدرون هستند اما اجرایی شدن بعضی خواسته های این مرد آرژانتینی شدنی نیست و اینکه چشم به این بسته اند تا سرمربی خود را راضی کنند با اجرایی شدن نصفه و نیمه شروطش بازگردد کمی دور از ذهن می رسد.
17	در این مدت اطرافیان کالدرون تا جایی که توانسته اند او را مقابل باشگاه قرار داده اند و بعید است که تلاشی برای حل شدن شرایط کنند.
18	تا امروز هیچ پالس مثبتی از کالدرون مبنی بر اینکه در راه تهران است دیده نشده است.
19	از آن طرف مدیران پرسپولیس تقریبا هر روز دور هم جمع می شوند و برای این مربی نامه ارسال می کنند تا شرایط مالی را برای او تشریح و این مربی را برای برگشت راضی کنند.
