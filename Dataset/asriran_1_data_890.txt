asriran_1_data###جیب خالی فدراسیون فوتبال در برابر بدهی ۳۰ میلیارد تومانی!###https://www.asriran.com/fa/news/722508/جیب-خالی-فدراسیون-فوتبال-در-برابر-بدهی-۳۰-میلیارد-تومانی###['اجتماعی ']###2020-04-08 11:44:00###۷۲۲۵۰۸###['فدراسیون', 'بدهی']
10
1	فدراسیون فوتبال تا ۱۰ روز دیگر باید بدهی ۳۰ میلیارد تومانی به شستا را بازگرداند و در غیر این صورت با بحران دیگری مواجه خواهد شد.
2	به گزارش ایسنا، ابراهیم شکوری، سرپرست دبیرکلی سابق فدراسیون فوتبال می‌گوید در حال حاضر این فدراسیون حدود ۵۰، ۶۰ میلیارد تومان بدهی دارد که ۳۰ میلیارد تومان از این بدهی هنگفت، مربوط به قرض دو میلیون دلاری فدراسیون از شستا (شرکت سرمایه گذاری تامین اجتماعی) است که مدیران سئول نشین باید این مبلغ را تا پایان فرودین با این شرکت دولتی تسویه حساب کنند.
3	این مبلغ آبان سال گذشته برای پرداخت قسط اول و دوم قرارداد مارک ویلموتس تهیه و حساب سرمربی سابق تیم ملی واریز شد تا او با وجود دریافت این مبلغ، قراردادش را با فدراسیون فوتبال به علت بدقولی و عمل نکردن به تعهدات خود فسخ کند و مجددا خواستار دستمزد کامل خود با این فدراسیون شود.
4	با این حساب، در کنار پرونده حدودا شش میلیون دلاری که ویلموتس علیه ایران در فیفا به راه انداخته، فدراسیون فوتبال حدود ۱۰ روز فرصت دارد تا بدهی شستا را تامین کند و در کنار مسائل مختلف جاری در این فدراسیون، گرفتار شکایت شرکت شستا نشود.
5	واقعیت این است که فدراسیون در ماه جاری با کمبود منابع مالی برای پرداخت دستمزد کارکنان خود مواجه است و برای رفع این مشکل به وزارت ورزش و جوانان نیز مراجعه کرده اما به نتیجه نرسیده است.
6	با این حساب در شرایط فعلی هیچ پولی در فدراسیون فوتبال نیست که بتواند از شر بدهی ۳۰ میلیارد تومانی خود به شستا خلاص شود.
7	حتی ابراهیم شکوری فاش کرده که اگر کرونا بازی های ملی را در نوروز ۹۸ به تعویق نیانداخته بود، این فدراسیون پولی برای تامین هزینه پرواز یک میلیارد و پانصد میلیون تومان تیم ملی به کامبوج را هم نداشته است.
8	برای حل این مشکلات، شکوری چندی پیش راهی سوئیس شد تا بتواند از این طریق مبلغی از پاداش های بلوکه شده ایران در حساب فیفا را آزاد کند و به سراغ طلبکاران فدراسیون فوتبال برود که هیچ یک از بانک های سوئیسی به علت تحریم های آمریکا، همکاری لازم را با فدراسیون ایران نداشته‌اند.
9	با رفتن مدیران باسابقه و دارای نفود فدراسیون فوتبال در ماه‌ها و سال‌های اخیر، الان این فدراسیون با مشکلات مدیریتی نیز مواجه شده است و مدیران قبلی هم در قبال بدهی‌های باقی مانده از دوران خود پاسخگو نیستند.
10	ادامه بحران های مالی و اداری در فدراسیون فوتبال در نخستین روزهای فروردین منجر به جا به جایی در بخش دبیرکلی شد تا مهدی محمدنبی با سابقه کار کردن در این سمت و به علت داشتن ارتباطات کاری، جایگزین شکوری شود.
11	در کنار بدهی‌های موجود، فدراسیون فوتبال یک بدهی مالیاتی ۵۰ میلیارد تومانی هم دارد که در شرایط کنونی و با نبود نقدینگی در برنامه های مدیران این مجموعه قرار ندارد اما سوال اصلی این است که مدیریت فوتبال ایران به چه شکل می خواهند این بدهی هنگفت را با شستا تسویه کنند؟
