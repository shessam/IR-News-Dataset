tabnak_data###تمساح خلیج فارس اعدام شد###https://www.tabnak.ir/fa/news/954278/تمساح-خلیج-فارس-اعدام-شد###['صفحه نخست', 'اجتماعی']###2020-01-25 10:53:00###۹۵۴۲۷۸###['هرمزگان', 'باند مواد مخدر', 'باند بین المللی', 'سرکرده', 'اعدام', 'تمساح خلیج فارس']
1
1	رئیس کل دادگستری استان هرمزگان از اجرای حکم اعدام سرکرده باند بین المللی مواد مخدر معروف به تمساح خلیج فارس خبر داد.
2	به گزارش «تابناک» به نقل از ایسنا، علی صالحی صبح امروز(پنجم بهمن ماه) در این باره اظهار کرد: حکم اعدام سرباند بین المللی مواد مخدر با نام اختصاری (ع – ز) معروف به تمساح خلیج فارس و یکی از شرکای او با نام اختصاری (مح) اجرا شد.
3	وی در ادامه افزود: هجده نفر از سوداگران مرگ و اعضای دیگر این باند نیز در مجموع به ۴۲۰ سال حبس و بیست و یک میلیارد ریال جزای نقدی محکوم شده اند.
4	صالحی یادآور شد: متهم (ع –ز) سرباند این شبکه سازمان یافته قاچاق مواد مخدر که از سوی رسانه‌های مختلف با عنوان تمساح خلیج فارس و مواردی از این دست مطرح شده، یکی از بزرگترین سوداگران مرگ و قاچاقچیان مواد مخدر از طریق دریا بود .
5	رئیس شورای قضایی استان هرمزگان تصریح کرد: این فرد متولد سال ۱۳۶۲ بود و با وجود آنکه پنج کلاس سواد داشت ، یکی از بزرگترین و مخوف ترین شبکه‌های قاچاق و توزیع مواد مخدر را در سطح ایران و منطقه رهبری می‌کرد.
6	این مقام قضایی بیان کرد: تمساح خلیج فارس در چهره‌های مختلف و پوشش‌های گوناگون فعالیت می‌کرده و حین دستگیری‌اش در حال هدایت برای قاچاق بیش از ۱۰۰ تن مواد مخدر به حوزه آب‌های آزاد بوده است که ناکام ماند.
7	رئیس کل دادگستری استان هرمزگان خاطرنشان کرد: بین چهار تا پنج سال برای دستگیری این فرد ۳۶ ساله اقدامات اطلاعاتی انجام شد و با وجود اینکه وی هیچ ردی از خود به جا نمی‌گذاشت، سرانجام در حالی که وارد کشور شده بود، در دام مأموران پلیس گرفتار شده و دستگیر شد.
8	صالحی در خصوص جزئیات پرونده تمساح خلیج فارس یادآور شد: دامنه فعالیت این فرد شرور به عنوان سرکرده باند سازمان یافته مواد مخدر فراتر از ایران بوده است و اقدامات مجرمانه او از آن سوی مرزهای کشور آغاز و با عبور از پهنه زمینی و دریایی استان‌های سیستان و بلوچستان و هرمزگان به عمق سرزمینی ایران به ویژه استان‌های فارس، تهران و آذربایجان کشیده می‌شد.
9	وی در ادامه افزود: این سردسته سوداگران مرگ ظرف دو سال فعالیت مجرمانه بیش از دو هزار میلیارد تومان تراکنش بانکی داشته و حتی به اسم مردگان حساب باز می کرد.
10	رئیس کل دادگستری استان هرمزگان تصریح کرد: این باند بین المللی با استفاده از راهکارهای پولشویی، بسیاری از وجوه درآمدی حاصل از معاملات مواد مخدر را به اراضی، املاک و مستغلات در اقصی نقاط کشور تبدیل کرده بود که بسیاری از این اموال نامشروع، شناسایی و به نفع دولت ضبط شد.
11	صالحی عنوان کرد: باند بین المللی مواد مخدر تحت رهبری تمساح خلیج فارس موفق شده بود، بیش از ۴۰۰ تن مواد مخدر را درقالب محموله های بزرگ به کشور وارد نماید که خوشبختانه در پی هوشیاری دستگاه‌های انتظامی و امنیتی، بسیاری از این محموله‌ها کشف و ضبط شد.
12	وی همچنین یادآور شد: طی روند تحقیقات و تکمیل دادرسی از این باند سازمان یافته تعداد زیادی املاک زراعی، ۶۵ منزل مسکونی، چندین فروند شناور از قبیل: لنج و قایق، ۱۶ دستگاه انواع خودرو، ۶ قبضه اسلحه شکاری و بالغ بر ۲۵ میلیارد ریال وجه نقد کشف و ضبط شد.
13	رئیس کل دادگستری استان هرمزگان در پایان با هشدار به قاچاقچیان مواد مخدر خاطرنشان کرد: دستگاه قضایی با توسل به اقدامات پیشگیرانه و برخورد قاطع و بدون اغماض در مسیر مبارزه بی‌امان با بلای خانمان‌سوز مواد مخدر از هیچ کوششی فروگذار نخواهد شد و در راستای عمل به وظایف قانونی عرصه را بر سوداگران مرگ تنگ خواهد کرد.
