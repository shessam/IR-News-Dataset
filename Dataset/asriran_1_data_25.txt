asriran_1_data###گزینه‌های پرسپولیس برای جانشینی کالدرون/ تصمیم سرمربی آرژانتینی برای شکایت به فیفا###https://www.asriran.com/fa/news/707781/گزینه‌های-پرسپولیس-برای-جانشینی-کالدرون-تصمیم-سرمربی-آرژانتینی-برای-شکایت-به-فیفا###['ورزشی']###2020-01-08 12:31:00###۷۰۷۷۸۱###['پرسپولیس', 'کالدرون']
11@@@12
1	سرمربی آرژانتینی تیم فوتبال پرسپولیس به دنبال فسخ قرارداد یکطرفه و شکایت از سرخپوشان به فیفاست.
2	به گزارش تسنیم، گابریل کالدرون برای ادامه کار در پرسپولیس یکسری خواسته‌هایی دارد که برآورده کردن آن در شرایط فعلی برای مدیریت باشگاه پرسپولیس ممکن نیست.
3	پرداخت 300 هزار دلار برای قسط دوم سرمربی، رساندن پرداختی به بازیکنان به 50 درصد، جذب بازیکنان داخلی که با باشگاه‌های خود قرارداد دارند (عیسی آل‌کثیر، شهریار مغانلو و دانیال اسماعیلی‌فر) و همچنین کنار گذاشتن افشین پیروانی از مدیریت تیم پرسپولیس؛ مهمترین خواسته‌هایی است که کالدرون از انصاری‌فرد دارد در حالی که باشگاه پرسپولیس در شرایط مالی خوبی به سر نمی‌برد و به زحمت توانسته قسط اول کالدرون را که 300 هزار دلار است، پرداخت کند.
4	کالدرون که به خاطر عقب افتادن مطالباتش با فیفا و همچنین باشگاه پرسپولیس نامه‌نگاری‌های خود را انجام داده است در حال حاضر برگ برنده را در دست دارد.
5	در واقع او این اجازه را دارد که قراردادش را یکطرفه فسخ و خواهان کل پول قرارداد یک ساله‌اش شود.
6	با توجه به همین مسئله او در مذاکرات شب گذشته‌اش (سه‌شنبه) با مسئولان باشگاه پرسپولیس از طریق مدیر برنامه‌ها و دستیاران اسپانیایی‌اش حاضر نشد از خواسته‌های خود کوتاه بیاید و در نهایت اعلام کرد که به ایران باز نخواهد گشت و از دستیاران خود خواست ایران را ترک کنند.
7	خواکین و والنسیا هم خیلی زود دستور کالدرون را اجرا کرده و بامداد امروز از ایران خارج شدند.
8	با شرایط موجود باشگاه پرسپولیس به دنبال این است تا هر چه زودتر آرامش را بر این تیم حاکم کند.
9	از این رو در اولین اقدام پرداختی به سرخپوشان انجام خواهد شد تا آنها بدون مشکل تمرینات‌شان را ادامه دهند.
10	هر چند که تعدادی زیادی از بازیکنان پرسپولیس از عدم بازگشت کالدرون به تیم‌شان به شدت استقبال می‌کنند و این موضوع را نیز به گوش مسئولان باشگاه‌شان رسانده‌اند.
11	باشگاه پرسپولیس همچنین قصد دارد برای تقویت خط حمله سرخپوشان نیز یک مهاجم خارجی جذب کند.
12	اگرچه در عین حال پرداختی به بشار رسن و بوژیدار رادوشویچ هم خواهد داشت تا این دو بازیکن هم بدون مشکل تمرینات خود را انجام دهند.
13	اما مهمترین تصمیم مدیران باشگاه پرسپولیس انتخاب جانشین برای کالدرون است.
14	آنچه مشخص است کریم باقری حاضر به قبول سرمربیگری پرسپولیس نیست و از این رو یک مربی داخلی در کنار وی هدایت پرسپولیس را بر عهده خواهد گرفت.
15	در حال حاضر یحیی گل‌محمدی، علی کریمی و مهدی تارتار گزینه‌های باشگاه پرسپولیس هستند.
16	در این میان انصاری‌فرد رابطه خیلی خوبی با تارتار دارد و اولین مدیرعاملی هم بود که به وی اعتماد و او را در راه‌آهن سرمربی تیمش کرد.
17	اگرچه گل‌محمدی هم احتمال جدایی‌اش از شهر خودرو وجود دارد و او نیز گزینه جدی برای جانشینی کالدرون به حساب می‌آید.
18	نام علی کریمی هم به خاطر محبوبیتی که بین هواداران پرسپولیس دارد مطرح شده و او نیز شانس هدایت سرخپوشان را دارد.
