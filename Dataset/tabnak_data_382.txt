tabnak_data###نفت عربستان ارزان می‌شود###https://www.tabnak.ir/fa/news/956527/نفت-عربستان-ارزان-می‌شود###['اقتصادی', 'خارجی']###2020-02-03 16:42:00###۹۵۶۵۲۷###['نفت', 'عربستان', 'پالایشگاه']
1
1	انتظار می‌رود عربستان سعودی قیمت گریدهای نفتی که در مارس به آسیا می‌فروشد را به دلیل افت شاخص قیمت نفت دوبی و حاشیه سود کمتر پالایشگاهی کاهش دهد.
2	به گزارش ایسنا، نظرسنجی رویترز از چهار پالایشگاه نشان داد قیمت فروش رسمی مارس برای نفت سبک "عرب لایت" ۴۵ تا ۶۵ سنت در هر بشکه کاهش پیدا خواهد کرد.
3	یکی از این منابع آگاه گفت: قیمت بنزین و نفتا کاهش پیدا کرده و این وضعیت ممکن است باعث شود قیمت نفت فوق سبک "عرب اکسترا لایت" یک دلار و ۴۰ سنت در هر بشکه کاهش پیدا کند.
4	شاخص قیمت نفت دوبی در آخرین هفته ژانویه که اکثر پالایشگاهها خریدشان را تکمیل کردند، به شدت افت کرد و شیوع ویروس کرونا تقاضا برای نفت در چین که بزرگترین واردکننده نفت جهان است را کاهش داد.
5	شرکت سینوپک که بزرگترین پالایشگر آسیا است، تولید خود را در فوریه ۶۰۰ هزار بشکه در روز کاهش خواهد داد با این حال معلوم نیست چه مدت این کاهش تولید ادامه خواهد یافت.
6	سود پالایشگاه‌ها برای سوخت جت به دلیل لغو پروازها به شدت افت کرده است.
7	اما بهبود چشمگیر سود نفت کوره حاوی سولفور بالا (HSFO) ممکن است از قیمت گریدهای نفتی سنگین‌تر پشتیبانی کند.
8	پیش بینی می‌شود قیمت فروش نفت گرید عرب مدیوم برای مارس تغییر چندانی نسبت به ماه پیش پیدا نکند و نفت سنگین "عرب هوی" قیمت بالاتری پیدا کند.
9	قیمت فروش رسمی نفت عربستان سعودی که مرجع قیمت گذاری کشورهای دیگر است، معمولا اوایل هر ماه منتشر می‌شود و و روی تجارت بیش از ۱۲ میلیون بشکه در روز نفت به مقصد آسیا تاثیر می‌گذارد.
10	بر اساس گزارش رویترز، شرکت آرامکوی سعودی قیمت نفت خود را بر مبنای نظر مشتریان و پس از محاسبه تغییرات ارزش نفت خود در یک ماه گذشته و سوددهی و قیمت محصولش تعیین می‌کند.
