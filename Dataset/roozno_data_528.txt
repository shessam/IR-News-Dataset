roozno_data###روحانی: پروتکل‌های ستاد ملی مقابله با کرونا با قاطعیت اجرا شود###http://roozno.com//fa/news/417704/روحانی-پروتکل‌های-ستاد-ملی-مقابله-با-کرونا-با-قاطعیت-اجرا-شود###[]###2020-03-10 15:04:00###۴۱۷۷۰۴###['روحانی', 'کرونا']
1
1	رییس جمهور در تماس تلفنی با استانداران استان های قم، گیلان و مازندران ضمن دریافت گزارش آخرین وضعیت این استان‌ها در مقابله با ویروس کرونا و درمان مبتلایان، بر ضرورت اجرای جدی، دقیق و همراه با قاطعیت همه پروتکل‌ها و تصمیمات ستاد ملی مقابله با کرونا تاکید کرد.
2	به گزارش روز نو ، حجت الاسلام والمسلمین حسن روحانی روز سه شنبه در تماس‌های تلفنی به استانداران قم، گیلان و مازندران دستور داد، پیش‌بینی‌های لازم درمورد وضعیت استان خود در ایام عید را به صورت دقیق انجام داده و درصورت لزوم از ورزشگاه‌ها و اماکن مسقف به عنوان نقاهتگاه برای بیماران استفاده کنند.
3	روحانی با قدردانی از تلاش‌ها و اقدامات انجام شده از سوی کادر درمانی و بیمارستانی در مداوای بیماران مبتلا به کرونا، ضرورت استفاده از همکاری نیروهای مسلح برای ایجاد امکانات بیمارستانی و احداث مراکز درمانی سیار و همچنین استفاده از پرسنل درمانی نیروهای مسلح برای درمان بیماران را مورد تاکید قرار داد.
4	رییس جمهوری با اشاره به اهمیت رعایت اجتناب از جابجایی و سفرهای غیر ضروری و ضرورت ماندن در خانه برای کمک به جلوگیری از انتقال ویروس از سوی هموطنان، از استانداران قم گیلان و مازندران خواست مردم استان های خود را به رعایت کامل این موضوع دعوت کرده و به مشارکت بطلبند.
5	آقایان بهرام سرمست، ارسلان زارع و احمد حسین زادگان استانداران قم، گیلان و مازندران دراین گفت و گو آخرین وضعیت شیوع ویروس کرونا و مبتلایان به این بیماری در استان های خود را به رئیس جمهور ارائه کرده و نیازها و کمبودهای خود را برای مقابله با این بیماری و درمان سریع مبتلایان را ارائه کردند.
