tabnak_data###قبوض برق چه تغییری کرد؟###https://www.tabnak.ir/fa/news/981278/قبوض-برق-چه-تغییری-کرد###['اقتصادی', 'داخلی']###2020-05-30 00:21:00###۹۸۱۲۷۸###['قبوض برق', 'مصوبه هیات', 'هیات دولت']
1@@@2
1	بر اساس مصوبه هیات دولت قیمت برق امسال نیز مانند سال گذشته تنها هفت درصد افزوده شد.
2	اما نرخ برق مشترکانی که بیش از الگو مصرف کنند، ۱۶ درصد دیگر نیز اضافه می‌شود که این مصوبه هیات دولت از ابتدای اردیبهشت ماه به اجرا در آمده است.
3	به‌ گزارش ایسنا، با افزایش اعمال شده در قبوض برق متوسط پرداخت در سال جاری بین ۱۳ هزار ۳۰۰ تا ۱۵ هزار و ۳۰۰ تومان براورد شده و این در حالی است که متوسط پرداخت قبوض برق در سال 1398 ماهانه ۱۲ هزار و ۵۰۰ تومان بوده است.
4	در این رابطه مصطفی رجبی مشهدی سخنگوی صنعت برق کشور به ایسنا گفت: افزایش هفت درصدی تعرفه برق موضوعی است که سال گذشته از سوی هیات دولت تصویب شد.
5	وی از پرداخت ۱۰۶ میلیارد پاداش به مشترکان خانگی خوش مصرف برق در سال گذشته خبر داد و گفت: اجرای مصوبه دولت درباره تعرفه‌های تشویقی، ویژه مشترکان خوش مصرف خانگی، امسال نیز تداوم خواهد یافت.
6	رجبی مشهدی با بیان این که در سال 1398 تجربه موفقی در نحوه اعمال تعرفه‌های تشویقی برق به دست آمد، اضافه کرد: در سال گذشته براساس مصوبه دولت، تعرفه‌های تشویقی که برای اصلاح مدل مصرف مشترکان خانگی تدوین شده بود، نتایج بسیار خوبی داشت.
7	وی در این زمینه با بیان این که سال گذشته ۲۴ میلیون مشترک خانگی الگوی مصرف را رعایت و تنها مشمول هفت درصد افزایش بهای مصرف برق شدند، تصریح کرد: با این حال ۵ میلیون مشترک نیز بودند که مصارف آن‌ها بیش از الگوهای تعیین شده قرار داشت و در رده مشترکان پرمصرف قرار گرفتند.
8	سخنگوی صنعت برق با بیان اینکه براساس مصوبه دولت و با هدف ایجاد انگیزه برای کاهش مصرف، به تعرفه برق این دسته از مشترکان پرمصرف، ۱۶ درصد دیگر اضافه شد، اظهار کرد: در عین حال گروهی از مشترکان علاوه بر رعایت الگوی مصرف، در دوره تابستان، نسبت به کاهش مصرف برق خود نیز اقدام کرده بودند.
9	رجبی با بیان اینکه سال گذشته ۸ میلیون مشترک خانگی نه تنها الگوهای تعیین شده را رعایت کردند، بلکه در فصل تابستان، مصرف برق خود را کاهش دادند، گفت: با توجه به تجربه موفق سال گذشته، مصوبه دولت امسال نیز اجرایی خواهد شد و مشترکانی که الگوی تعیین شده را رعایت کنند تنها مشمول هفت درصد افزایش تعرفه خواهند شد و به بهای برق مشترکان پرمصرف ۱۶ درصد دیگر نیز اضافه می شود.
10	آمارهای صنعت برق نشانگر آن است که حدود ۸۵ درصد از مشترکان خانگی در رده مشترکانی هستند که براساس الگوهای تعیین شده برق مصرف می کنند و صرفا مشمول هفت درصد افزایش بهای برق مصرفی خواهند شد.
11	مشترکان پرمصرف نیز می‌توانند با رعایت راهکارهای ساده‌ای که توسط شرکت‌های برق اعلام می شود، مصرف برق خود را کاهش و در رده مشترکان خوش مصرف قرار گیرند و حتی از پاداش همکاری نیز بهره مند شوند.
12	از جمله راهکارهای ساده کاهش مصرف می توان به تنظیم درجه کولرهای گازی در دمای ۲۴ تا ۲۵ درجه، استفاده از دور کند کولرهای آبی، بهره گیری از نور طبیعی و خاموش کردن لامپ های اضافی در طی روز اشاره کرد.
