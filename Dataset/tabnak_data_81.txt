tabnak_data###مقتدا صدر: بیگانگان جایی در عراق ندارند###https://www.tabnak.ir/fa/news/953619/مقتدا-صدر-بیگانگان-جایی-در-عراق-ندارند###['صفحه نخست', 'بین\u200cالملل']###2020-01-22 07:55:00###۹۵۳۶۱۹###['مقتدی صدر', 'عراق', 'خروج نظامیان', 'نیروهای آمریکایی', 'بیگانگان']
1
1	سید "مقتدا صدر" رهبر جریان صدر و رهبر معنوی ائتلاف سائرون در پارلمان عراق سه‌شنبه شب خطاب به نظامیان خارجی در کشورش گفت که آن‌ها جایی در عراق ندارند.
2	به گزارش «تابناک» به نقل از ایرنا، اشاره رهبر جریان صدر به طرح پارلمان عراق در مورد خروج نظامیان خارجی از جمله نیروهای آمریکایی از این کشور است که ۱۵ دی ماه بدنبال اقدام واشنگتن در به شهادت رساندن سردار قاسم سلیمانی و ابومهدی المهندس تصویب شد.
3	در پیام تصویری‌ صدر در توئیتر آمده است: مردم قیام کرده‌اند و فریاد آنان همچون غرش شیران است که هرچه شدت بگیرد پیروزی نزدیکتر است، بیگانگان را بر می‌کَند و ظلم و جور فاسدان را از میان می‌برد.
4	رهبر معنوی ائتلاف سائرون اضافه کرد: (حفظ) حاکمیت، آزادی و اصلاحات، مطالبات ریشه‌ای مردم است، کسانی که عاشق میهن متحد خود هستند.
5	وی عراقی‌ها را به شرکت در تجمع میلیونی روز جمعه علیه حضور آمریکایی‌ها در عراق، فرا خواند.
6	صدر سه شنبه هفته گذشته نیز با انتشار بیانیه‌ای از مردم عراق خواست با برگزاری تظاهرات میلیونی علیه اشغالگری امریکا به خیابان بیایند.
7	بسیاری از شخصیت‌های عراقی پیش بینی کرده‌اند که جمعه آینده بغداد شاهد یکی از بزرگترین تظاهرات میلیونی ضد آمریکایی باشد.
8	یکی از شعارهایی که معترضان برای جمعه آینده آماده کرده‌اند «آمریکا، ‌ام‌الفساد فی العراق» است و واشنگتن را مانع اصلی پیشبرد اصلاحات سیاسی و اقتصادی در این کشور خوانده است.
9	برای نخستین بار در ۱۶ سال گذشته طیف‌های سیاسی مختلف، گروه‌های مقاومت اسلامی، نهادهای حاکمیتی و مقامات و دولتمردان و نمایندگان پارلمان به علاوه اقشار مختلف مردم عراق و در پیشاپیش همه آن‌ها مرجعیت عالی دینی در مورد اخراج نظامیان آمریکا با همدیگر یکصدا شده‌اند.
10	آنچه بیش از این آمریکایی‌ها را نگران کرده، این است که تظاهرکنندگان علاوه بر اخراج نظامیان بیگانه، خواهان بسته شدن سفارتخانه آمریکا در بغداد شوند.
