asriran_2_data###دستگیری عوامل تیراندازی افسریه تهران###https://www.asriran.com/fa/news/704082/دستگیری-عوامل-تیراندازی-افسریه-تهران###['اجتماعی ']###2019-12-17 13:44:00###۷۰۴۰۸۲###['تیراندازی', 'افسریه']
7
1	رئیس پلیس پایتخت از دستگیری عوامل تیراندازی افسریه خبر داد.
2	به گزارش فارس، سردار حسین رحیمی فرمانده انتظامی پایتخت در حاشیه طرح «کاشف 5» در جمع خبرنگاران، اظهار داشت: با تلاش همکارانم در این مرحله از طرح توانستیم 224 سارق حرفه‌ای و سابقه‌دار را دستگیر کنیم.
3	وی گفت: در این مرحله از طرح کاشف 84 سارق زورگیر، کیف‌قاپ، سارقان محموله و مأمورنما، 52 سارق منزل، مغازه و اماکن، 50 سارق خودرو، موتورسیکلت و لوازم جانبی، 19 جاعل، 3 آدم‌ربا، 2 قاتل و 13 محکوم فراری شناسایی و بازداشت شدند.
4	سردار رحیمی افزود: در این مرحله از طرح 66 باند سارقان منهدم شده که سارقان به 2500 فقره سرقت اعتراف کردند؛ 158 نفر از سارقان سابقه‌دار بوده‌اند.
5	فرمانده انتظامی پایتخت به کشف 5 قبضه سلاح جنگی و کشف 7 هزار اموال مسروقه اشاره و بیان داشت: در این مرحله از طرح کاشف یک باند سارقان منزل که در یکی از سرقت‌هایشان بیش از 200 میلیارد تومان سرقت کرده بودند شناسایی و منهدم شدند.
6	وی از انهدام باند گروگان‌گیری خبر داد و گفت: یک گروه از سارقان گروگان‌گیر و آدم‌ربا فردی را ربوده و به یکی از بوستان‌های غربی تهران برده بودند و با تهدید وی را مجبور به نامگذاری اموالش به اعضای باند کرده بودند؛ این باند نیز شناسایی و منهدم شد.
7	سردار رحیمی از دستگیری سارقانی خبر داد که در اغتشاشات اخیر نقش داشتند؛ این باند سه نفره در تخریب تعدادی فروشگاه در اعتراضات اخیر در اسلامشهر نقش داشتند.
8	فرمانده انتظامی پایتخت از انهدام باند 9 نفره سارقانی خبر داد که با استفاده از «بابکت» در یک شرکت را از جا کنده و با ورود مسلحانه به شرکت و بستن دست و پای نگهبانان اقدام به سرقت اموال کرده بودند.
9	وی به شناسایی و انهدام گروه دیگری از سارقان پرداخت و گفت: این باند سه نفره برای خرید تلفن همراه یکی از شهروندان که در سایت دیوار آگهی گذاشته شده بود اقدام کرده و بعد وارد منزل فروشنده که یک دختر خانم بود شدند؛ اما با مقاومت وی روبرو شده و با چاقو وی را تهدید کرده است که پس از اطلاع پلیس و ورود مأموران یکی از سارقان بازداشت شد؛ در نهایت مشخص شد این فرد نیز در اغتشاشات اخیر فعال بوده است.
10	فرمانده انتظامی پایتخت در خصوص شرکت‌های لیزینگ گفت: بسیاری از این شرکت‌ها فاقد مجوز بوده و کلاهبردار هستند؛ در سال گذشته بالغ بر 40 شرکت لیزینگ شناسایی شد که بیش از 10 هزار نفر کلاهبرداری کرده بودند؛ به خصوص به عنوان فروش خودرو؛ این شرکت‌ها باید از بانک مرکزی مجوز داشته باشند و مسؤولیت نظارت در آنها بر عهده سازمانی که به آنها مجوز می‌دهد.
11	سردار رحیمی از کاهش 14 درصدی وقوع جرایم و افزایش 5 درصدی کشف جرایم از ابتدای امسال نسبت به مدت مشابه در سال گذشته خبر داد.
12	وی به طرح برخورد پلیس با دلالان ارزی اشاره و اعلام کرد: بنا بر درخواست مراجع ذیصلاح در هفته گذشته با افزایش قیمت ارز، 32 دلال مطرح و به نام دستگیر شدند.
13	قبل از این هم این افراد سابقه دستگیری داشتند.
14	فرمانده انتظامی پایتخت به نظارت پلیس در فضای مجازی پرداخت و گفت: پلیس امنیت اقتصادی تذکراتی را به صرافی‌ها ارائه کرد مبنی بر اینکه هیچ صرافی نباید با دلالان ارزی همکاری داشته باشد؛ در حال حاضر صد نفر از دلالان ارزی که در گذشته بازداشت شده بودند در زندان هستند و برای 400 500 دلار ارزی نیز در پلیس پرونده تشکیل شده است.
15	سردار رحیمی از دستگیری عوامل تیراندازی در افسریه خبر داد و گفت: در اجرای طرح کاشف 5 موفق به بازداشت باند اوباش و سارقان مسلحی شدیم که علاوه بر فعالیت در زمینه مواد مخدر مرتکب جرم مسلحانه نیز می‌شدند.
16	وی گفت: آخرین جنایت اعضای این گروه در افسریه تهران رخ داد که طی درگیری 2 گروه از اوباش، فردی بی‌گناه که راننده اسنپ بود جان باخت و دو نفر مجروح شدند.
17	فرمانده انتظامی پایتخت افزود: تمام اعضای این باند که 7 نفر بودند و تحقیقات ادامه دارد.
18	فرمانده انتظامی پایتخت در ادامه به بازداشت اعضای یک باند که اقدام به فروش صندلی‌های دانشگاه آزاد می‌کردند پرداخت و گفت: این باند 9 نفره با جعل مدرک دانشگاهی مبادرت به فروش صندلی‌های رشته پزشکی در دانشگاه آزاد می‌کردند؛ این افراد از مشاوران تحصیلی بوده‌اند که از هر فرد مبالغی تا 500 میلیون تومان اخذ می‌کردند.
19	سردار رحیمی ادامه داد: از اعضای این باند یک قبضه سلاح، دستبند و مشروبات الکلی کشف و ضبط شد.
20	وی در خصوص شناسایی افرادی که سهمیه رشته پزشکی را از این افراد خریده بودند اظهار داشت: تاکنون 40 نفر از افرادی که از این باند سهمیه رشته پزشکی را خریده و به عنوان دانشجو در دانشگاه آزاد مشغول به تحصیل بودند شناسایی شدند؛ تحقیقات در این زمینه ادامه دارد.
