tabnak_data###جزئیات بیش از هفتصد سینماگری که درجه‌ هنری گرفتند###https://www.tabnak.ir/fa/news/962061/جزئیات-بیش-از-هفتصد-سینماگری-که-درجه‌-هنری-گرفتند###['فرهنگی', 'سینما']###2020-02-26 21:32:00###۹۶۲۰۶۱###['سینما', 'درجه هنری', 'سینما', 'وزارت فرهنگ و ارشاد']
9
1	دفتر نظارت بر مراکز، مشاغل و مجامع سازمان سینماییدر چارچوب قانون انتشار و دسترسی آزاد به اطلاعات، اطلاعات ارزشیابی هنرمندان سینما را منتشر کرد؛ اطلاعاتی که نشان می‌دهد گروهی از سینماگران همزمان با روی کار آمدن‌شان در مدیریت سینما، به خود و دوستان‌شان در سینما درجه هنری اهداء کرده‌اند و در یک مقطع زمانی خاص، طیف بسیار گسترده‌ای موفق به دریافت نشان هنری شده‌اند.
2	به گزارش «تابناک»، سرویس فرهنگی «تابناک» از ماه‌ها پیش طی درخواستی از وزارت فرهنگ و ارشاد اسلامی در چارچوب قانون دسترسی آزاد به اطلاعات خواسته بود تا لیست دریافت کنندگان درجات هنری را اعلام کند که مشتمل بر دریافت کنندگان این درجات در همه شاخه‌های هنری می‌شود.
3	اکنون سازمان سینمایی بخشی از این اطلاعات درخواستی یعنی جزیئیات اطلاعات ارزشیابی هنرمندان سینما بر اساس نام و نام خانوادگی، رشته، درجه هنری و تاریخ را منتشر کرده است.
4	ارزشیابی هنری سینماگران بر اساس رشته تخصصی ارزیابی و معادل آن درجه هنری یک تا پنج به متقاضیان اعطا می‌شود.
5	درجه هنری که در پنج سطح ارزشیابی می‌شود شامل درجه یک معادل دکتری، درجه دو معادل فوق لیسانس، درجه سه معادل لیسانس، درجه چهار معادل فوق دیپلم و درجه پنج معادل دیپلم است.
6	البته این ارزشیابی عمدتاً جنبه اعتباری دارد و به عنوان مدارک تحصیلی در مراکز آکادمیک داخلی و بین المللی مورد توجه قرار نمی‌گیرد و از این منظر تمرکز بالایی بر روی آنها نیست و چه بسا همین وضعیت باعث شده در این لیست بیش از هفتصد نام ثبت شده باشد.
7	بر اساس ارزیابی به عمل آمده در تجمیع این اطلاعات از سوی سرویس فرهنگی «تابناک»، این واقعیت مشخص شد که برخی مدیران سینمایی در دوره حضورشان در سینما، به خود، زیردستان و دوستان‌شان به شکل وسیعی این درجات هنری را داده‌اند و آنها را مقدم در دریافت این درجات کرده‌اند و نگاه گذرا به این لیست‌ها برای هر ناظری که اندک آشنایی با سینمای ایران داشته باشد نیز این واقعیت را پی دارد.
8	در عین حال، بسیاری از سینماگران صاحب نام ایران که قاعدتاً می‌بایست نشان هنری درجه یک داشتند، حتی درجه هنری پنج نیز دریافت نکرده‌اند و نام‌شان در این لیست مشاهده نمی‌شود.
9	محرمانه نگه داشتن لیست دریافت کنندگان این درجات هنری و تبدیل این امتیاز به رازی مگو، برای پوشش این بی‌عدالتی در اهدای درجه‌های هنری بوده و اکنون با علنی شدن اسامی صاحبان درجه‌های هنری به ویژه شماری از صاحبان آنها که مدرکی معادل دکترا دریافت کرده‌اند، بی‌شک منجر به واکنش گروهی از اهالی سینما خواهد شد که متقاضی دریافت درجه هنری خواهند بود.
10	اکنون انتظار می‌رود لیست دریافت کنندگان درجه‌های هنری در سایر رشته‌های هنری نیز به همین ترتیب مشخص شود تا بتوان برآورد دقیق‌تری در این عرصه داشت و این شفاف سازی محدود به سینما نشود و معاونت هنری و معاونت فرهنگی نیز به وظیفه خود در شفاف سازی که به مراتب کمتر از انتظارات عمل کرده‌اند، اقدام ورزند.
