asriran_2_data###ایرانی به جای خارجی؛ مجیدی در راه پورحیدری###https://www.asriran.com/fa/news/707350/ایرانی-به-جای-خارجی-مجیدی-در-راه-پورحیدری###['ورزشی']###2020-01-06 10:16:00###۷۰۷۳۵۰###['مجیدی', 'شفر']
6@@@7
1	استقلال دوباره به همان چرخشی رسید که اولین بار ۲۰ سال قبل انجامش داده بود.
2	رفتن یک سرمربی خارجی در خلال فصل و روی کار آمدن یک سرمربی وطنی.
3	به گزارش خبر ورزشی، نسخه‌ای که گاهی اوقات شفابخش بوده و بعضی وقت‌ها هم فقط تلخی آن برای هواداران باقی مانده و بس!حذف از جام در جام آسیا، بازی‌های کسل‌کننده و البته نتایجی که در آن مقطع باب میل مردم نبود، باعث شد تا علی فتح‌اغیره زاده حکم به اخراج یوگنی سکومورخوف بدهد.
4	مرد یخی رفت تا منصور پورحیدری بزرگترین قمار زندگی ورزشی‌اش را انجام داده و تیم ملی را به خاطر استقلال رها کند.
5	پورحیدری کار بسیار دشواری داشت، ولی در نهایت تیم را در پایان فصل دوم کرد و عنوان قهرمانی جام حذفی را نیز برای آبی‌ها به ارمغان آورد.
6	استقلال در بهار سال ۸۲ هم سرمربی خارجی خود را با یک سکاندار وطنی عوض کرد، ولی به معنای واقعی کلمه ناکام شد.
7	رولند کخ در بهار سال ۸۲ به دلیل نتایج ضعیف و در حالی که استقلال ششم بود عزل شد تا منصور پورحیدری و جواد زرینچه صاحب‌منصب شوند، ولی در پایان فصل استقلال عنوانی بهتر از نهمی کسب نکرد.
8	بهار امسال نیز شاهد تکرار همین ماجرای قدیمی بودیم.
9	زمانی که استقلال به پدیده باخت تا شانس قهرمانی را از کف بدهد و مقامات باشگاه حکم به اخراج وینفرد شفر بدهند.
10	آمدن فرهاد با نتایج بسیار خوبی همراه شد و تیم به معنای واقعی کلمه رنگ تحول را به چشم دید طوری که هنوز هم خیلی‌ها حسرت به دل هستند که چرا شفر بعد از ناکامی در شهرآورد اخراج نشد تا شانس قهرمانی از دست نرود.
11	داستان بازگشت مجیدی دوباره تکرار شد و این بار استراماچونی رفت تا فرهاد دوباره صاحب‌منصب شود.
12	فرهاد شرایط دشواری دارد، ولی قاعدتاً مشکلاتش به اندازه آن مقطع که شفر برکنار شد نیست و همین مسئله می‌تواند باعث دلگرمی هواداران شود.
13	نکته دیگر اینکه غیر از سال ۷۸ هیچ‌کدام از مربیانی که جای سرمربی خارجی آمده‌اند پس از پایان فصل در استقلال ماندگار نشدند و این سنتی است که فرهاد باید آن را بشکند.
