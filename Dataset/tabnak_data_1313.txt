tabnak_data###بازداشت ۲۹۸ مقام دولتی در عربستان سعودی / تدابیر شدید کشور‌های عربی برای مهار کرونا / آغاز گشت مشترک روسیه ـ ترکیه در ادلب/ ورود ۶۲ کامیون نظامی آمریکایی به خاک سوریه###https://www.tabnak.ir/fa/news/966136/بازداشت-۲۹۸-مقام-دولتی-در-عربستان-سعودی-تدابیر-شدید-کشور‌های-عربی-برای-مهار-کرونا-آغاز-گشت-مشترک-روسیه-ـ-ترکیه-در-ادلب-ورود-۶۲-کامیون-نظامی-آمریکایی-به-خاک-سوریه###['صفحه نخست', 'بین\u200cالملل']###2020-03-16 08:00:00###۹۶۶۱۳۶###['تحولات خاورمیانه', 'تحولات سوریه', 'تحولات عراق', 'تحولات یمن', 'ایران و آمریکا', 'برجام', 'اروپا']
1@@@2
1	تدابیر شدید کشور‌های عربی برای مهار کرونا، آغاز گشت مشترک روسیه ـ ترکیه در ادلب، ورود ۶۲ کامیون نظامی آمریکایی به خاک سوریه و افزایش احتمال شکست بزرگ نتانیاهو با انتخاب گانتز به عنوان نخست وزیر، از جمله مهم‌ترین خبر‌ها و رویداد‌های مرتبط با خاورمیانه در ۲۴ ساعت گذشته بوده اند.
2	در این میان، باید به بازداشت ۲۹۸ مقام دولتی در عربستان سعودی نیز اشاره کرد.
3	به گزارش تابناک، سعودی روز یکشنبه از بازداشت 298 مقام سعودی از جمله شماری از افسران ارتش و پلیس این کشور به ظن دست داشتن در جرایم رشوه‌خواری و سوء استفاده از مناصب خود خبر داد و گفت که بازپرسان اتهام‌هایی را به آنها وارد خواهند کرد.
4	در سال 2017 هم حکومت سعودی در چارچوب کمپین موسوم به "مبارزه با فساد" ده‌ها نفر از نخبگان اقتصادی و سیاسی در این کشور را در هتل ریتز کارلتون ریاض بازداشت کرد.
5	دیوان پادشاهی عربستان سال گذشته پس از گذشت پانزده ماه از بازداشت این نخبگان خود از پایان یافتن کمپین مذکور خبر داد، اما به دنبال آن مقامات سعودی گفتند که پیگرد قضیه فساد کارکنان دولتی را آغاز خواهند کرد.
6	کمیته نظارت و مبارزه با فساد عربستان سعودی معروف به شفافیت روز یکشنبه در توئیتر اعلام کرد که شماری از مقامات سعودی را دستگیر کرده و آنها را به جرایمی از جمله رشوه، اختلاس، اتلاف بیت المال و سوء استفاده از قدرت متهم خواهد کرد.
7	این کمیته افزود: کل مبلغی که این افراد در طول تحقیقات اولیه به آن اذعان داشتند 379 میلیون ریال (101 میلیون دلار) بوده است.
8	به گفته کمیته نظارت و مبارزه با فساد عربستان سعودی از میان بازداشتی‌ها هشت نفر از افسران ارتش شاغل و بازنشسته هستند که به گفته این کمیته در جرایم رشوه، پولشویی و سوء استفاده از قراردادهای دولتی در وزارت دفاع در بین سال‌های 2005 تا 2015 دست داشتند.
9	بر اساس گزارش العالم، این کمیته افزود: «از میان بازداشتی‌ها 29 نفر از مسئولین وزارت کشور در منطقه الشرقیه عربستان هستند که در بین آن سه نفر افسر با درجه سرهنگی و یکی با درجه سرلشکری و یکی با درجه سرتیپی است».
10	این کمیته از حضور دو قاضی در میان بازداشتی‌ها خبر داد و گفت: آنها در جرم رشوه خواری دست داشته‌اند و 9 نفر هم به فساد در دانشگاه المعرفه ریاض متهم هستند که موجب وارد آمدن خسارت سنگین به یکی از ساختمان‌های دانشگاه و کشته و زخمی شدن تعدادی شده است.
11	این کمیته اسامی بازداشت شدگان را بیان نکرده و به جزئیات این مسئله نیز نپرداخته است.
12	کشورهای عربی حوزه خلیج فارس تدابیر جدیدی برای مهار ویروس کرونا در این کشورها به کار بستند.
13	روز یکشنبه مجتمع‌های تجاری، رستوران‌ها،کافه‌ها و پارک‌ها در عربستان تعطیل شد در حالی که قطر و عمان محدودیت‌هایی برای ورود به این کشور اعمال کردند.
14	به گزارش رویترز، عربستان سعودی، امارات عربی متحده، عمان و قطر روز یکشنبه موارد جدید ابتلای به ویروس کرونا را ثبت کردند تا تعداد مبتلایان به این ویروس در مجموع شش کشور عربی حوزه خلیج فارس تاکنون به 963 مورد رسیده باشد که به گفته این کشورها تاکنون فوتی نداشتند.
15	قطر که تا روز یکشنبه 401 مورد ابتلای به ویروس کرونا در آنجا ثبت شده است اعلام کرد که از روز چهارشنبه ورود افراد غیرقطری به این کشور به مدت دو هفته ممنوع خواهد شد.
16	عمان هم اعلام کرد که از روز سه شنبه فقط به شهروندان کشورهای عضو شورای همکاری خلیج فارس اجازه ورود به این کشور را می‌دهد.
17	مقامات عمان همچنین برگزاری نماز جمعه و مناسبت‌های اجتماعی نظیر جشن‌های ازدواج را ممنوع کرده و بوستان‌های سطح همه شهرها را نیز بسته است.
18	عربستان یکشنبه شب از ثبت پانزده مورد جدید ابتلا به ویروس کرونا در این کشور خبر داد و گفت که شمار مبتلایان به کرونا در این کشور به 118 نفر افزایش یافته است.
19	مناطق عربستان هم در توئیتر از بسته شدن همه بازارها، مجتمع‌های تجاری، رستوران‌ها، کافی شاپ‌ها، و بوستان‌های عمومی خبر داد به گونه‌ای که فقط فروشگاه‌های مواد غذایی، داروخانه و بیرون‌برها باز است.
20	یک شبکه سعودی اعلام کرد که این تدابیر در همه مناطق عربستان اجرا خواهد شد.
21	عربستان سعودی همچنین یکشنبه شب تصمیم گرفت که به جز بخش‌های بهداشتی، امنیتی و نظامی، مرکز امنیت الکترونیکی و سیستم آموزش از راه دور در این کشور حضور در مکان‌های کاری در کلیه سازمان‌های دولتی را به دلیل شیوع کرونا از روز دوشنبه به مدت 16 روز به حالت تعلیق درآورد.
22	به گفته یک مقام وزارت کشور عربستان دولت همچنین شرکت ها و نهادهای خصوصی و انجمن‌های خیریه را نیز تشویق کرده آمار کارکنان خود را در محل کار کاهش داده و دورکاری را افزایش دهند.
23	امیر نشین «دبی» در امارات هم نظیر ابوظبی شاهد بسته شدن سینماها، سالن‌های اجتماعات، باشگاه‌ها و بوستان‌هاست و به گفته ساکنان محلی فروشگاه‌های سوپرمارکت سطح این منطقه شاهد هجوم بی‌سابقه مردم برای خرید مایحتاج غذایی و بهداشتی است.
24	امارات هم یکشنبه شب از افزایش شمار مبتلایان به کرونا در این کشور به 98 مورد خبر داده است.
25	کویت و عربستان در میان کشورهای عضو شورای همکاری خلیج فارس تدابیر شدیدتری را برای مهار ویروس کرونا به کار گرفتند که از جمله آن توقف پروازهای خارجی است.
26	امارات و قطر هم صدور ویزا را متوقف کردند.
27	شرکت هواپیمایی الامارات نیز پروازهایش را متوقف کرد.
28	همزمان با امضای توافق آتش‌بس میان مسکو و آنکارا و توقف درگیری‌های میان نیروهای سوری با نیروهای ترکیه و شبه‌نظامیان تحت حمایت این کشور، اوضاع در شمال سوریه آرام شده است.
29	به گزارش خبرگزاری اسپوتنیک، وزارت دفاع روسیه روز یکشنبه تایید کرد که یک گشت‌زنی مشترک با ترکیه در امتداد بزرگراه "ام4" آغاز می‌شود.
30	این گشت‌زنی‌ها بخشی از توافق به دست آمده در جریان مذاکرات اخیر ولادیمیر پوتین، رئیس جمهور روسیه و رجب طیب اردوغان، همتای ترکیه‌اش در مسکو هستند.
31	این توافق بر ایجاد یک کوریدور امنیتی به طول شش کیلومتر در شمال و جنوب بزرگراه "ام4" تاکید کرده است؛ بزرگراهی که لاذقیه را به سراقب متصل می‌سازد.
32	به دنبال تشدید درگیری‌ها در ادلب، پوتین و اردوغان مجبور به برگزاری یک نشست شدند.
33	منابع محلی در شمال شرق سوریه روز یکشنبه خبر دادند که یک کاروان نظامی آمریکایی متشکل از ۶۲ کامیون حامل تجهیزات نظامی و لجستیکی وارد این منطقه شده است.
34	بنا بر اعلام نهاد اطلاع‌رسانی الاعلام الحربی، این کاروان نظامی که ۱۱ خودروی زرهی هامر نیز جزو آن بود، با عبور از گذرگاه «الولید» از شمال عراق وارد شمال شرق سوریه شده و قرار است این تجهیزات نظامی و لجستیکی برای تقویت مواضع نظامی آمریکا در منطقه موسوم به «الجزیره السوریه» به کار گرفته شود.
35	منطقه «الجزیره السوریه» یکی از اقلیم‌های راهبردی سوریه محسوب می‌شود و سه استان «رقه»، «دیرالزور» و «حسکه» را که سرشار از منابع نفتی و گازی و زمین‌های مرغوب کشاورزی است را در بر می‌گیرد.
36	ارتش تروریستی آمریکا در دهم مارس (۲۰ اسفند) نیز کاروانی متشکل از ۱۰ کامیون را از عراق وارد سوریه کرد.
37	این تجهیزات در فرودگاه «خراب الجیر» در حومه قامشلی مستقر شدند.
38	«رئوین ریولین» رئیس رژیم صهیونیستی روز یکشنبه گفت به توصیه اکثریت اعضای پارلمان، حکم تشکیل کابینه جدید این رژیم را به «بنی گانتز» رهبر ائتلاف انتخاباتی «آبی و سفید» می‌سپارد.
39	به نوشته پایگاه «تایمز اسرائیل»، دفتر ریولین در بیانیه‌ای اعلام کرد وی فردا ظهر رسما حکم تشکیل کابینه را به بنی گانتز اعطا می‌‌کند.
40	گانتز رقیب اصلی «بنیامین نتانیاهو» نخست‌وزیر کنونی رژیم صهیونیستی است و توانسته حمایت 61 نفر، یعنی نصف به علاوه یک کرسی از مجموع اعضای پارلمان را برای تشکیل کابینه به دست آورد.
41	در انتخابات اخیر رژیم صهیونیستی که سومین انتخابات در کمتر از یک سال بود، حزب «لیکود» به ریاست نتانیاهو بیشترین کرسی را به دست آورد، اما نتانیاهو نتوانست حمایت اکثریت نمایندگان را جلب کند.
42	در مقابل گانتز به لطف پشتیبانی «آویگدور لیبرمن» رئیس حزب «اسرائیل بیتنا» و احزاب چپ و عرب، توانست به حداقل کرسی‌های لازم برای تشکیل کابینه دست یابد.
43	هنوز مشخص نیست که گانتز بتواند کابینه جدید را تشکیل دهد، با این وجود در بیش از یک دهه گذشته این نخستین بار است که حکم تشکیل کابینه در اولین شانس، به فردی جز نتانیاهو می‌رسد.
44	این در حالی است که نتانیاهو در ماه‌های اخیر با اقداماتی نظر گسترش کم‌سابقه شهرک‌های صهیونیست‌نشین در اراضی اشغالی کرانه باختری، طرح وعده انضمام شهرک‌های صهیونیست‌نشین و جلب حمایت واشنگتن برای پایتختی قدس اشغالی و اعلام حاکمیت بر جولان اشغالی، تلاش کرده بود شانس پیروزی در انتخابات را افزایش دهد.
45	در صورتی که گانتز موفق به تشکیل کابینه شود، نتانیاهو نخست‌وزیری و مصونیت قضایی مربوطه را از دست داده و ممکن است پیرو محکومیت در پرونده‌های قضایی مربوط به فساد مالی‌اش، به زندان بیافتد.
