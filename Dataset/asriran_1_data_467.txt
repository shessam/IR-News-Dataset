asriran_1_data###شهردار تهران: قطارهای مترو و اتوبوس‌ها هر شب ضد عفونی می‌شوند###https://www.asriran.com/fa/news/714817/شهردار-تهران-قطارهای-مترو-و-اتوبوس‌ها-هر-شب-ضد-عفونی-می‌شوند###['اجتماعی ']###2020-02-21 12:06:00###۷۱۴۸۱۷###['شهردار تهران', 'کرونا', 'انتخابات']
11@@@12
1	شهردار تهران گفت: رای دادن بهتر از رای ندادن است.
2	به گزارش ایسنا، پیروز حناچی پس از حضور در شعبه اخذ رای و انداختن رای خود به صندوق با حضور در جمع خبرنگاران و با بیان اینکه رای دادن بهتر از رای ندادن است، گفت: همه ما باید رای بدهیم و در سرنوشت خودمان دخیل شویم حتی ممکن است ایده‌آل ما هم نباشد اما باید در همین فضایی که وجود دارد تاثیر بگذاریم.
3	حناچی با بیان اینکه جای خیلی‌ها در این انتخابات خالی است، افزود: امیدوارم شرایطی فراهم شود تا دیگران هم بتوانند در انتخابات آتی شرکت کنند.
4	حناچی ادامه داد: هر چقدر انتخابات رقابتی‌تر و پرشورتر باشد قطعا نتایج آن نیز بیشتر به نفع مردم خواهد بود و در این شرایط هم که کشور در معرض تهدیدات جدی قرار دارد به تعبیر مقام معظم رهبری هیچ چیزی مانند انتخابات نمی‌تواند کشور را بیمه کند.
5	شهردار تهران ابراز امیدواری کرد که نتایج انتخابات در سراسر کشور امیدوار کننده باشد.
6	حناچی در پاسخ به پرسش ایسنا درباره پاکسازی شهر از تبلیغات انتخاباتی نیز اظهار کرد: به طور طبیعی بعد از انتخابات کار ما در این زمینه آغاز می‌شود و عوامل شهرداری اقدام به پاکسازی شهر خواهند کرد.
7	البته قبل از انتخابات نیز در بخش‌هایی که پروتکل‌های مربوط به انتخابات رعایت نشده بود همکاران من ورود کرده و اقدام به جمع‌آوری این تبلیغات کرده بودند که البته این موضوع منجر به دلخوری دو طرف نیز شده بود اما ما باید قانون را رعایت کنیم.
8	ضمن اینکه در برخی از موارد که ممکن بود با این تبلیغات ایمنی مردم به خطر بیفتد ما با هیچ کس تعارف نداریم.
9	شهردار تهران در بخش دیگری از سخنان خود درباره تمهیدات مدیریت شهری برای مقابله با ویروس کرونا نیز خاطرنشان کرد: متاسفانه این ویروس وارد کشور شده است و انشالله با مجموعه اقداماتی که انجام شده بتوانیم روند گسترش این ویروس را کنترل کرده و جلوی آن را بگیریم.
10	در مدیریت شهری نیز ما در مترو، اتوبوس و فضاهای عمومی تمهیداتی را پیش بینی کردیم.
11	قطارهای مترو و اتوبوس‌ها هر شب ضد عفونی می‌شوند و علاوه بر آن با همکاری وزارت بهداشت اقدام به ارائه پیام‌های آموزشی در سطح شهر کرده‌ایم.
12	البته در این زمینه ما وظیفه‌ای نداریم اما به عنوان کمک کننده ورود کرده‌ایم.
13	حناچی ادامه داد: شرکت شهر سالم نیز موظف شده که در زمینه تهیه و در اختیار گذاشتن و توزیع ماسک به قیمت نازل اقداماتی را انجام دهد.
