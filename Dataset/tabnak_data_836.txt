tabnak_data###تلاش‌های دیپلماتیک برای مهار تنش میان اسرائیل و نوار غزه###https://www.tabnak.ir/fa/news/961409/تلاش‌های-دیپلماتیک-برای-مهار-تنش-میان-اسرائیل-و-نوار-غزه###[]###2020-02-24 13:47:00###۹۶۱۴۰۹###['اسرائیل', 'نوار غزه', 'تنش']
1
1	منابع اسرائیلی از تلاش دستگاه اطلاعات مصر و سازمان ملل برای مهار تنش ایجاد شده میان رژیم صهیونیستی و نوار غزه خبر دادند.
2	به گزارش ایسنا، شبکه ۱۳ اسرائیل اعلام کرد که دستگاه اطلاعات کل مصر و نیکولای ملادینوف، هماهنگ کننده سازمان ملل در امور صلح خاورمیانه در تلاشی برای بازگرداندن آرامش به غزه و مهار تنش ایجاد شده در پی حملات رژیم صهیونیستی به این منطقه و پاسخ گروه‌های مقاومت فلسطین، در حال تماس با مقامات جنبش حماس و دولت اسرائیل هستند.
3	این تماس‌ها پس از آن انجام می‌شود که گردان‌های سرایا القدس، شاخه نظامی جنبش جهاد اسلامی فلسطین، در بیانیه‌ای اعلام کرد، در پاسخ به ترور شهید محمد الناعم، یکی از اعضای این گردان‌ها توسط ارتش رژیم صهیونیستی و اهانت به جسد او، عصر یکشنبه شهرک‌های اسرائیلی واقع در جنوب اراضی اشغالی را هدف راکت‌های خود قرار دادند.
4	پیش از حملات گردان‌های سرایا القدس، ارتش رژیم اشغالگر صبح یکشنبه در نزدیکی دیوار امنیتی واقع در جنوب غزه، یک جوان فلسطینی را به شهادت رساند و سه تن را زخمی کرد.
5	جنگنده‌های ارتش اسرائیل همچنین نیمه شب یکشنبه مواضعی در نوار غزه و حومه دمشق را هدف حملات خود قرار دادند.
