roozno_data###در صورت تایید صلاحیت چهره‌های شاخص اصلاح‌طلب، آمادگی ارائه لیست را داریم/ راهبرد انتخاباتی اصلاح‌طلبان ارائه لیست ناقص را هم پیش‌بینی کرده است/ نمی‌خواهیم این بار برای ارائه لیست از هویت اصلاح طلبی بکاهیم###http://roozno.com//fa/news/413230/در-صورت-تایید-صلاحیت-چهره‌های-شاخص-اصلاح‌طلب-آمادگی-ارائه-لیست-را-داریم-راهبرد-انتخاباتی-اصلاح‌طلبان-ارائه-لیست-ناقص-را-هم-پیش‌بینی-کرده-است-نمی‌خواهیم-این-بار-برای-ارائه-لیست-از-هویت-اصلاح-طلبی-بکاهیم###[]###2020-02-12 15:24:00###۴۱۳۲۳۰###['صوفی', 'انتخابات']
1
1	دبیرکل حزب پیشرو اصلاحات گفت: افزایش آمار تایید صلاحیت شدگان اصلاح‌طلب تا روز چهارشنبه و هرچند دیرهنگام می‌تواند تصمیم شورای عالی را برای عدم‌مشارکت و ارائه لیست در انتخابات تغییر دهد.
2	به گزارش روز نو :علی صوفی در خصوص آخرین تحولات جبهه اصلاح‌طلبان در خصوص انتخابات یازدهمین دور مجلس شورای اسلامی پس از اعلام عدم ارئه لیست از سوی شورای عالی انتخاباتی این جریان، با تاکید بر اینکه قطعا رویکرد شورای عالی جزمی نخواهد بود، گفت: تصمیم ما برای عدم ارائه لیست با توجه به شرایط کنونی بود و بعد از این نیز بسته به شرایط تصمیم خواهیم گرفت.
3	شورای عالی پیش از این تصمیم نیز اعلام کرده بود که در هر حوزه‌ای که کاندیدا داشته باشد لیست ارائه کرده و در هر کجا که نامزد شاخص تایید صلاحیت شده نداشته باشد، لیست ارائه نمی‌دهد؛ یعنی به هر میزان که کاندیدا داشته باشد مشارکت خواهد کرد.
4	وی ادامه داد: در خصوص تهران نیز شورای عالی سیاستگذاری مستقلا در روز سه‌شنبه هفته گذشته بررسی کرد و مشخص شد از کاندیداهای تاکنون تایید شده قابلیت ارائه لیست وجود ندارد و در نتیجه اعلام شد که لیستی با نام و لوگوی شورای عالی سیاستگذاری در پایتخت ارائه نخواهد شد.
5	البته با این حال اعلام کردیم احزابی که خواهان مشارکت هستند می‌توانند با نام خود لیست ارائه داده و تبلیغات کنند چرا که با وجود رد صلاحیت حدود ۲۱ دبیر کل احزاب اصلاح‌طلب، ۴ یا ۵ دبیرکل ما نیز صلاحیت گرفته‌اند.
6	وی افزود: برآورد شورای عالی سیاستگذاری تا هفته گذشته این بود که به جهت رقابتی نبودن فضا و عدم امکان رقابت، وظیفه تصمیم در خصوص مشارکت به خود احزاب واگذار شود.
7	همچنین در سراسر کشور اعلام شد که شورای عالی استان‌ها باید در این رابطه تصمیم بگیرند.
8	این عضو شورای عالی سیاستگذاری اصلاح‌طلبان در خصوص اخبار واصل شده از شورای نگهبان مبنی بر تایید صلاحیت تنی دیگر از چهره‌های اصلاح طلب در روزهای پایانی، در پاسخ به این سوال که آیا با افزایش آمار تایید صلاحیت‌شدگان همچنان امکان ارائه لیست وجود دارد، گفت: قطعا در تهران افزایش آمار تا روز چهارشنبه و هرچند دیرهنگام می‌تواند تصمیم شورای عالی را تغییر دهد تا در تصمیم هفته گذشته بازنگری کند.
9	شورای عالی هیچ گاه بصورت مطلق اعلام نکرده که در انتخابات مشارکت نمی‌کنیم یا انتخابات را تحریم می‌کنیم؛ تصمیم شورای عالی با توجه به شرایط کنونی اتخاذ شده است به این معنی که هرزمان امکان ارائه لیست برای اصلاح‌طلبان مهیا شده و شورای نگهبان در تصمیم خود تجدیدنظر کند، شورای عالی هم تجدیدنظر خواهد کرد.
10	صوفی همچنین در واکنش به اظهارات برخی چهره‌های اصولگرا مبنی بر اینکه اصلاح‌طلبان به دروغ از عدم وجود چهره شاخص برای ارائه لیست سخن می‌گویند در خصوص معیارهای تعیین اصلاح‌طلب شاخص گفت: شورای عالی سیاستگذاری با تصویب راهبرد انتخاباتی این موضوع را روشن کرده است؛ در آن دستورالعمل نیز صراحتا اعلام شده که راهبرد اصلاح‌طلبان در این دوره ایجابی است و برای این منظور صرفا از چهره‌های شاخص اصلاح‌طلب در انتخابات استفاده خواهد کرد و مثل دوره گذشته حاضر نیست از هویت اصلاح‌طلبی بکاهد.
11	وی ادامه داد: در نتیجه در این دوره تنها افرادی می‌توانند وارد لیست اصلاح‌طلبان شوند که نخست اصلاح‌طلب شناخته شده و شاخص بوده و همچنین قابلیت رای آوری داشته باشند.
12	برای مثال در حال حاضر ما در حزب خودمان فردی را داریم که از یکی از استان‌ها به تهران آمده و تایید صلاحیت شده اما شناخته شده نیست و توان رای آوری ندارد؛ پس اگر منظور آنهایی که ادعای آمار بالای تایید صلاحیت‌شدگان اصلاح‌طلب را دارند این افراد است خودشان هم می‌دانند که با این افراد نمی‌توان لیست بست.
13	دبیرکل حزب پیشرو اصلاحات همچنین در تشریح راهبرد اصلاح‌طلبان برای شرکت در انتخابات گفت: در راهبرد کلی جریان اصلاحات آمده است که حفظ منافع ملی،‌ افزایش سرمایه اجتماعی و اعتبار جریان اصلاح طلبی، معیشت مردم و رونق اقتصادی از طریق مشارکت حداکثری و تشکیل مجلسی در طراز قانون اساسی و خواسته‌های مردم است و برای رسیدن به این مهم، نامزدها باید براساس شاخص‌های دقیق انتخاب شده و بازتاب دهنده و نماینده تمام عیار تفکر اصلاح‌طلبی باشند.
14	سلامت مالی و اخلاقی، صداقت و وفاداری به جریان اصلاح‌طلبی، توانمندی تحلیل مسائل و چالش‌های اصلی کشور، جسارت بیان و دفاع از دیدگاه اصلاح‌طلبانه و حرکت در جهت منافع ملی از شاخص‌های حداقلی انتخابات نمایندگان جریان اصلاح‌طلبی هستند.
15	وی افزود: راهبرد و اولویت اصلی ما تشکیل فراکسیونی کارآمد و ضدفساد در مجلس متشکل از نمایندگانی متخصص و وفادار به جریان اصلاح‌طلبی و نه معرفی لیست کامل در حوزه‌ها به هر قیمتی است.
16	لذا ممکن است در صورت عدم حضور نامزدهایی با شاخص‌های مورد نظر لیست جریان اصلاح‌طلبی در برخی حوزه‌ها فاقد نامزد بوده یا بصورت کامل ارائه نشود.
17	بنابراین براساس این راهبرد، هر کاندیدای اصلاح‌طلبی را برای قرار دادن در لیست مناسب نمی‌دانیم.
18	صوفی در پاسخ به این سوال که راهبرد ارائه لیست ناقص در انتخابات تا چه میزان در شورای عالی سیاستگذاری طرفدار دارد، گفت: این راهبرد هم مانند سایر پیشنهادات موافقان و مخالفانی دارد که قطعا در زمان برگزاری جلسه برای اتخاذ تصمیم نهایی می‌تواند موازنه را به نفع طرفداران صدور لیست تغییر دهد.
