roozno_data###واکنش‌ها به شکستن درهای حرم اهل بیت از سوی افراطیون؛ یاد خوارج را زنده کردند###http://roozno.com//fa/news/418817/واکنش‌ها-به-شکستن-درهای-حرم-اهل-بیت-از-سوی-افراطیون-یاد-خوارج-را-زنده-کردند###[]###2020-03-17 12:51:00###۴۱۸۸۱۷###['حرم اهل بیت', 'شکستن درها']
1
1	یک استاد حوزه و دانشگاه معتقد است باید با افرادی که به نام زائر، درهای حرم حضرت معصومه را شکسته‌اند برخورد قانونی صورت بگیرد و نهادهای ذی ربط در این رابطه عمل کنند، چرا که کار از حوزه فرهنگی خارج شده است.
2	پس از اعلام رسمی و اعمال بسته شدن درب‌های حرم مطهر حضرت معصومه(س) عده‌ای تندرو به بهانه اینکه نباید درب‌های حرم بسته شود به سمت حرم هجوم آوردند و به درب‌های حرم هتک حرمت کردند.
3	به گزارش روز نو ؛ در همین راستا حجت الاسلام والمسلمین مرتضی جوادی آملی به جماران گفت: ما تا زمانی که مباحث فکری و فرهنگی مطرح است می توانیم حرف بزنیم و اظهار نظر کنیم، اما وقتی به چنین مرحله‌ای می‌رسد اظهارنظرهای ما خیلی موثر نیست و باید بر اساس نظام قانونی اقدام شود.
4	واکنش‌ها به شکستن درهای حرم اهل بیت از سوی افراطیونوی با بیان اینکه کار روحانیون در حوزه مباحث فرهنگی و دینی است افزود: اظهار نظرهای ما اکنون نمی تواند فایده داشته باشد.
5	چون وقتی این افراد از مرز قانون گذشته اند، صحبت های فکری و فرهنگی نمی تواند کاری کند.
6	این استاد حوزه علمیه گفت: باید با چنین مسائلی به طور قانونی برخورد شود.
7	گاهی اوقات این رفتارها بر اساس جهل است و گاهی بر اساس غرض ورزی.
8	البته بیشتر اینها حمل بر جهل و نبود آگاهی نسبت به مواضع دینی و جایگاه های مشرفه است.
9	فکر می کنم این مرحله از حد گفت و گو و کار فرهنگی خارج شده است و لازم است که نهادهای ذی ربط مداخله کنند.
10	جوادی آملی با اشاره به شیوع ویروس کرونا و فراگیر شدن آن در کشور افزود: آنچه ما باید به آن بیشتر توجه کنیم این است که برای رفع بلیّه‌ی فراگیری که به همه اقشار و همه افراد در همه سطوح آسیب و ضرر وارد کرده، باید یک اراده جمعی وجود داشته باشد.
11	همه اقشار و نهادها نیز باید کمک کنند که با این بلیه به درستی مقابله شود.
12	اکنون همه شخصیت ها از جمله مراجع در این رابطه اظهار نظر کرده و رهبری نیز سفر نوروزی سالانه به مشهد را لغو کرده‌اند.
13	این نشان دهنده آن است که باید با یک برنامه خردمندانه‌تر پیش رفت.
14	این کار اتفاقی است که همه کشور را توانسته به یک امتحان و آزمون همگانی مبتلا کند.
15	متولیان امر کجا بودند؟نماینده اصلاح طلب مجلس از رفتار برخی تندروها در شکستن در حرم اهل بیت انتقاد کرد.
16	حجت الاسلام مازنی، نماینده تهران در توئیتی در واکنش به شکستن در حرم حضرت معصومه بعد از بسته شدن به خاطر پیشگیری از شیوع کرونا، نوشت: ‏شکستن حرمت حریم اهل بیت(ع) نماد ‎جهل مقدس است.
17	اما متولیان امر کجا بودند که نتوانستند از تجاوز عده‌ای با رفتار وحشیانه جلوگیری کنند؟واکنش‌ها به شکستن درهای حرم اهل بیت از سوی افراطیونواکنش ابطحی به اقدام حرمت شکنانه‌ی عده‌ای در حرم حضرت معصومه (س)واکنش‌ها به شکستن درهای حرم اهل بیت از سوی افراطیونواکنش مطهریعلی مطهری در واکنش به رخدادها در قم خواستار بازداشت و محاکمه هتاکان به حرمت ساحت حرم حضرت معصومه (س) شد.
18	نماینده تهران در مجلس شورای اسلامی در واکنش به هتک حرمت ساحت حریم کریمه اهل بیت در توییتی نوشت: «افراد جامدفکری که در اعتراض به بسته‌شدن درب حرم حضرت معصومه به آنجا هجوم بردند و درب را شکستند باید بازداشت و مجازات شوند، هم به خاطر کمک به شیوع ویروس کرونا و هم به دلیل ایجاد وهن برای اسلام و شیعه.
19	آنها یاد خوارج را زنده کردند.
20	»واکنش‌ها به شکستن درهای حرم اهل بیت از سوی افراطیونواکنش حوزه علمیهمرکز مدیریت حوزه‌های علمیه سراسر کشور نیز با صدور بیانیه‌ای نسبت به هتک حرم به ساحت قدسی حرم کریمه اهل بیت(س) واکنش نشان داد.
21	در این بیانیه آمده است: حوزه‌های علمیه با تأسی به رهبری معظم و مراجع عظام (دامت برکاتهم) از آغاز بر اهمیت تنظیم همه امور و برنامه‌ها براساس دیدگاه‌ها وتوصیه‌های کارشناسان و متخصصان و مسئولان محترم تاکید داشته است، حوزه و بزرگان و نهادهای آن در این زمینه پیشگام و همراه و هماهنگ بودند و برخلاف برخی نظرات کج‌اندیشانه و شبهه افکنی‌های مغرضان و بیگانگان روحانیت و حوزه در همه مسائل کمک‌کار و همراه تصمیمات قانونی، تخصصی و کشوری بوده و خواهد بود که این اصل همچنان استمرار خواهد داشت.
22	و اما اکنون که چالش ویروس کرونا و کووید ۱۹ به ابتلائی عالمگیر تبدیل شده و ایران عزیز و شهر مقدس قم نیز با این بلیّه مواجه گردیده، روشن است که محوریت توأم با عقلانیت و معنویت در پشت سر گذاردن این ایام کرونایی مهم‌ترین اصلی است که نباید فراموش شود و یا مورد کم‌توجهی قرار گیرد.
23	حرم کریمه اهل بیت حضرت فاطمه معصومه سلام الله علیها قرن‌ها است که ملجاء و پناه شیعیان و مسلمانان جهان و به ویژه مجاوران حضرتش بوده است و خدمت به این آستان با کرامت مدال افتخاری برای اهالی ولایت‌مدار قم و علمای معظم آن است.
24	اما بدون شک هیچ موضوعی نمی‌تواند بهانه‌ای برای هتک حرمت این حریم کبریایی باشد و هرچند که برای مومنین بسته بودن درب این بارگاه سخت و جانکاه است ولی مجاهده مدبرانه، عمل به تکالیف عقلی و شرعی در سایه صبر مومنانه، دعا و کوشش همه‌جانبه چون همیشه راهگشا و حلال مشکلات خواهد بود.
25	حال که بدخواهان و دشمنان میهن و انقلاب و اسلام عزیز در این آزمون بدترین امتحان را دادند و در این شرائط بی‌رحمانه این بلا را به کارزاری اعتقادی، سیاسی، اقتصادی و اجتماعی مبدل کرده‌اند و با انجام اقداماتی افراط گرایانه و به دور از عرف شریعت درصدد ضربه زدن به ملت و انقلاب برآمده‌اند بدانند که چهره دشمنان و منافقان آشکارتر خواهد شد و ملت بزرگ ما و سپاه عظیم بهداشت و درمان و نیروهای مردمی و بسیجی و نیروهای مسلح و همه قشرهای اجتماعی، باردیگر در این صحنه پیروز و درخشان خواهند بود.
26	بیانیه مشترک ۳ تولیت درباره بسته شدن درب‌های حرم‌های مطهرتولیت های آستان قدس رضوی‏، حرم حضرت معصومه (س) و حرم حضرت عبدالعظیم حسنی (ع) نیز درباره بسته شدن درب‌های حرم‌های مطهر بیانیه مشترکی صادر کردند.
27	در بخشی از این بیانیه آمده است: ملت مؤمن و شریف ایران اسلامی که شیفتگی و شیدایی خاندان عصمت و طهارت(ع) را در اعماق جان داشته و دارید؛ اینک که در آخرین روزهای زمستان سال ۹۸، جهان و ایران با ابتلای سنگینی مواجه شده است که بدون تردید با توکل بر خداوند تبارک و تعالی همراه با همت، شکیبایی و همدلی می‌توان از این بلای سخت گذر کرد و دوباره با بهار سلامت و نعمت، زنگار ماتم زدود و نغمه شادمانی سرود.
28	با ورود و شیوع بیماری کرونا و توصیه‌های مقامات بهداشتی در مخاطرات جدی تجمعات، مدتی است که کلیه‌ی اجتماعات و برنامه‌های گروهی عتبات مقدسه به حال تعلیق درآمد و اکنون با گسترش و مخاطرات جدی‌تر کرونا در سطح کشور و جهان، با قلبی شکسته و دلی پردرد، تصمیم سخت ایجاد محدودیت موقت انجام گرفت و لذا با حزن و اندوه فراوان عذرخواهی خود را به پیشگاه اهل بیت(ع) در عدم امکان ارائه خدمات به زائران عزیز حرم‌های مطهر ابراز می‌داریم.
29	ان‌شاءالله با همکاری سازمان صداوسیما و مجموعه‌های رسانه‌ای و فضای مجازی، امکان زیارت از راه دور و ارتباط تصویری با مضجع منور حضرت ثامن الحجج(ع) و مراقد حضرت معصومه(س) و حضرت عبدالعظیم(ع) برای دلدادگان آن بزرگواران فراهم گردیده است.
