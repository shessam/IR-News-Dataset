asriran_2_data###بازگشت استرا یا انتخاب سرمربی جدید/ همه در انتظار دوشنبه سرنوشت ساز###https://www.asriran.com/fa/news/703656/بازگشت-استرا-یا-انتخاب-سرمربی-جدید-همه-در-انتظار-دوشنبه-سرنوشت-ساز###['ورزشی']###2019-12-15 11:28:00###۷۰۳۶۵۶###['استراماچونی', 'استقلال']
4
1	روز دوشنبه برای سرمربی استقلال و هواداران این تیم روز بزرگ و سرنوشت سازی خواهد بود؛ با استراماچونی برمی‌گردد یا سرمربی دیگری انتخاب خواهد شد.
2	به گزارش ایلنا، دوشنبه هفته گذشته با وجود تلاش‌های مدیران باشگاه استقلال برای جلب رضایت آندره‌آ استراماچونی، این مربی ایران را به مقصد ترکیه ترک کرد و سپس به میلان رفت.
3	دستیاران استراماچونی نیز همراه سرمربی ایتالیایی استقلال از ایران رفتند و حتی عمر دانسی که برای خروج از کشور مشکل داشت روز سه شنبه تهران را ترک کرد.
4	غیبت در تمرینات، فسخ قرارداد یکطرف و سپس جمع آوری تمامی وسایل خانگی در تهران از سوی استراماچونی چند روز پس از سفر همسر و فرزندانش به ایتالیا نشان داد که این سرمربی چه اندازه از رفتار باشگاه استقلال برای پرداخت دستمزدش ناراحت بوده و بعید به نظر می‌رسد که دوباره به تهران بیاید.
5	استراماچونی به محض بازگشت به ایتالیا اعلام کرد که درخواست او از مسئولان باشگاه استقلال چیست.
6	او توضیح داد که نحوه انتقال پول به حسابش در ایتالیا موجب شد تا حساب بانکی مسدود شود و دولت ایتالیا حتی او را به پولشویی متهم کند.
7	آندره آ که در تمامی اظهار نظراتش با رسانه‌های ایتالیایی خواستار توضیح شفاف و بدون انحراف مسئولان استقلال را خواستار بود، روز گذشته شوک جدیدی را به هواداران این تیم وارد کرد.
8	سرمربی اسبق اینتر تنها یک ساعت پیش از بازی برابر شاهین شهرداری بوشهر، با انتشار پیامی در صفحه رسمی اینستاگرامش اعلام کرد طی چند روز گذشته هیچ تغییری در رفتار مسئولان باشگاه استقلال مشاهده نکرده و با این وضعیت بعید است که او بخواهد دوباره به همراه آبی پوشان ادامه بدهد.
9	استرا که ظاهرا از انتقال مبلغ 160 هزار یورو از سوی کنسولگری ایران در ترکیه به سفارت ایران در ایتالیا پس از پیگیری‌های وزیر ورزش و جوانان و وزارت و امور خارجه بی خبر بوده، اظهارات جدید اسماعیل خلیل زاده که اکنون مرد شماره یک هیات مدیره باشگاه است را نشنیده بود.
10	با اعلام باشگاه استقلال تهران مبلغ مورد نظر استراماچونی در روز دوشنبه(کمتر از 24 ساعت دیگر) به حساب جدیدی که وکلای استراماچونی در ایتالیا افتتاح کرده‌اند واریز خواهد شد و او بدون مشکل حقوقش را دریافت خواهد کرد.
11	پس از واریز پول،‌ این سرمربی طبق مذاکرات از پیش تعیین شده باید برای عقد قرارداد جدیدی با آبی پوشان وارد گفتگو شود تا پس از توافق طرفین به تهران بیاید و همکاری‌اش را از سر بگیرد.
12	استراماچونی طی هفته گذشته نشان داد که پیگیر شرایط استقلال بوده و بازیکنان این تیم در دو بازی مقابل پیکان و شاهین شهرداری بوشهر هم با ترکیب مدنظر او به میدان رفته‌اند.
13	آنطور که مترجم سرمربی اهل سن جیووانی گفته او بعد از بازی با شاهین قول داده که به ایران برمی‌گردد و حالا همه در انتظار دوشنبه سرنوشت ساز هستند تا ببیند او به تهران می‌آید یا پروژه مذاکره با گزینه‌های جانشینی به صورت جدی دنبال خواهد شد.
