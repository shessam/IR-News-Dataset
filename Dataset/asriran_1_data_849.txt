asriran_1_data###دستورات روحانی برای کمک به کسب و کارهای آسیب دیده از کرونا###https://www.asriran.com/fa/news/721745/دستورات-روحانی-برای-کمک-به-کسب-و-کارهای-آسیب-دیده-از-کرونا###['سیاسی']###2020-04-03 14:47:00###۷۲۱۷۴۵###['روحانی', 'کرونا', 'مشاغل']
4
1	رئیس‌جمهور در تماس‌های تلفنی با هفت عضو کابینه و رئیس کل بانک مرکزی، دستوراتی را درباره موضوعات مختلف و به ویژه مبارزه و مدیریت بیماری کرونا و ارزیابی دقیق طرح فاصله گذاری اجتماعی صادر کرد.
2	به گزارش ایسنا به نقل از پایگاه اطلاع رسانی ریاست‌جمهوری، حجت الاسلام والمسلمین حسن روحانی روز جمعه در تماس با سعید نمکی و عبدالرضا رحمانی فضلی وزیران بهداشت، درمان و آموزش پزشکی و کشور دستور داد به سرعت از روند اجرا و میزان تاثیر و موفقیت طرح فاصله گذاری اجتماعی، ارزیابی های دقیقی تهیه کنند تا در جلسه ستاد ملی مقابله با بیماری کرونا برای هرگونه تصمیم گیری درباره روند مدیریت و پیشبرد مبارزه با کرونا مورد بهره‌برداری قرار گیرد.
3	جلسه آتی ستاد ملی مبارزه با بیماری کرونا قرار است روز یکشنبه برگزار شود.
4	رئیس‌جمهور در گفت‌وگوهایی با محسن حاجی میرزایی و دکتر منصور غلامی وزیر علوم، تحقیقات و فناوری نیز برای انجام بررسی های دقیق جهت طراحی و تدوین پروتکل های بهداشتی در دوره بازگشایی مجدد مدارس ، دانشگاه ها ، مراکز علمی و آموزشی و خوابگاه ها و نحوه اجرای این پروتکل ها دستوراتی صادر نمود.
5	روحانی همچنین به جمشید انصاری معاون رئیس جمهور و رئیس سازمان اداری و استخدامی کشور نیز دستور داد دستورالعملی را برای طراحی ، تدوین و اجرای پروتکل های بهداشتی در محیط های سازمان ها و ادارات دستگاه های دولتی، آماده کند.
6	رئیس جمهور در تماس با بیژن زنگنه وزیر نفت نیز در خصوص تامین انرژی و فعالیت موثر در تولیدات پتروشیمی و فضای جهانی نفت و موضوعات پیرامون این موضوع، دستوراتی را صادر نمود.
7	روحانی به محمدباقر نوبخت معاون رییس‌جمهور و رییس سازمان برنامه و بودجه کشور نیز دستور داد در خصوص اختصاص ۷۵ هزار میلیارد تومان تسهیلات به رسته های مختلف شغلی و گروه‌های واجد شرایط تعریف شده از طرف ستاد اقتصادی دولت، سریعا روندی طراحی و به مرحله اجرا گذاشته شود.
8	رئیس جمهور همچنین در گفت‌وگوی تلفنی با عبدالناصر همتی رئیس کل بانک مرکزی در جریان برنامه های بانک مرکزی برای اعطای اعتبار ۷۵هزارمیلیارد تومانی برای کسب وکارهای آسیب دیده از شیوع کرونا و شیوه اجرای آن قرار گرفت.
9	رئیس جمهور بر ضرورت حمایت هرچه سریعتر از واحدهای تولیدی وخدماتی آسیب دیده تاکید و از خدمات بانک مرکزی ونظام بانکی خصوصاً کارکنان شعب بانکها دراین روزهای سخت قدردانی نمود.
10	در این گفت‌وگوی تلفنی همتی، رئیس‌جمهور را در جریان برنامه‌های بانک مرکزی برای تأمین ارز سامانه نیما و مدیریت بازار ارز در روزهای آتی قرار داد .
