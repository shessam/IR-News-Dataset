tabnak_data###مقایسه اداره پرسپولیس و استقلال با یک بقالی!###https://www.tabnak.ir/fa/news/981811/مقایسه-اداره-پرسپولیس-و-استقلال-با-یک-بقالی###['ورزشی', 'ورزشی']###2020-06-01 11:36:00###۹۸۱۸۱۱###['علی میرزایی', 'پرسپولیس', 'تابناک ورزشی', 'استقلال و پرسپولیس']
8
1	مدیرعامل پیشین باشگاه پرسپولیس گفت: تیم تحت مدیریت من یک زمانی ۱۳ بازیکن در تیم ملی داشت، اما حالا فقط بدهی دارد.
2	به گزارش تابناک ورزشی، علی میرزایی در ارتباط با وضعیت باشگاه پرسپولیس و روند خصوصی‌سازی سرخابی‌های پایتخت، اظهار داشت: واقعیت این است که در شرایط فعلی من به آینده پرسپولیس خوش‌بین نیستم، چون یک بقالی را هم نمی‌توان با این شیوه که پرسپولیس و استقلال را مدیریت می‌کنند، اداره کرد.
3	تا زمانی که این دو باشگاه دولتی هستند، مشکلات آن‌ها حل نمی‌شود و فرقی هم نمی‌کند چه شخصی در رأس کار باشد.
4	وی در ادامه در خصوص شرایط فوتبال ایران، تصریح کرد: فوتبال ایران سلطان و اسطوره نمی‌شناسد.
5	من با چشم خودم دیدم که علی پروین که به او لقب سلطان داده بودند را چطور در ورزشگاه آزادی سنگ‌باران کردند.
6	متاسفانه در دهه‌های پیش، سازمان تربیت بدنی مالکیت پرسپولیس را برعهده داشت و بعد از آن هم وزارت ورزش متولی این باشگاه شد و بعد از این همه سال که پرسپولیس ورشکسته شده است، می‌خواهند آن را به بخش خصوصی واگذار کنند.
7	مدیرعامل سابق باشگاه پرسپولیس پیرامون وضعیت فعلی این باشگاه، افزود: کدام سرمایه‌گذاری حاضر است تیمی ورشکسته را بخرد؟ پرسپولیس در زمان مدیریت ما ۱۳ بازیکن در تیم ملی داشت، حالا چند ملی‌پوش دارد؟ وضعیت مالی باشگاه را هم که می‌بینید، فقط بدهی دارند.
8	پرسپولیس ۲۰ سال پیش یک ریال از دولت پول نمی‌گرفت و به کسی هم بدهی نداشت، اما حالا با این پول‌های کلانی که می‌گیرد باز هم به عالم و آدم بدهکار است.
9	میرزایی در پایان در مورد مقایسه شرایط پرسپولیس و استقلال، خاطرنشان کرد: در گذشته شرایط و ساختار این دو باشگاه متفاوت بود، اما حالا وضعیت امروز استقلال تفاوتی با پرسپولیس ندارد.
