asriran_2_data###آیا روحانی تنها انتخاب اشتباه زندگی‌مان بود؟###https://www.asriran.com/fa/news/700294/آیا-روحانی-تنها-انتخاب-اشتباه-زندگی‌مان-بود###['سیاسی']###2019-11-26 10:36:00###۷۰۰۲۹۴###['انتخابات', 'حسن روحانی']
8
1	تیمی به دنبال قهرمانی بود.
2	به سراغ مربی‌ رفت که فکر می‌کرد می‌تواند با او تمام قله‌های داخلی و خارجی را فتح کند.
3	مربی اما آنچه می‌نمود نبود یا توان قهرمان کردن تیم را نداشت.
4	به نظر شما مدیریت باشگاه و هوادارن چه کردند؟قطعا از انتخاب خود پشیمان شدند و به سراغ گزینه‌های دیگر رفتند اما از طرفداری تیم خود پشیمان نشدند، نگفتند ما دیگر از این تیم حمایت نمی‌کنیم یا به سمت انحلال باشگاه نرفتند.
5	از این مثال برای این استفاده کردم تا بگویم همه آنهایی که از رای دادن به حسن روحانی پشیمان هستند، نباید به خاطر یک رای از حق انتخاب خود بگذرند.
6	حسن روحانی بد کار کرده است؟ برخلاف همه شعارهای انتخاباتی خود عمل کرده است؟ دست روی دست گذاشته و نظاره گر اتفاقات مملکت است؟ درست، می‌شود به سراغ فرد دیگری رفت و از او خواسته‌هایمان را بخواهیم.
7	آیا انتخاب حسن روحانی تنها اشتباه‌مان در زندگی بود؟ آیا تا به حال اشتباه نکردیم؟ همه در زندگی انتخاب‌های اشتباه داشته‌ایم.
8	برخی حتی در انتخاب شریک زندگی خود اشتباه می‌کنند و بعد از مدتی مجبور هستند با پرداخت هزینه‌ای گزاف از همسر خود جدا شوند و به سراغ زندگی تازه بروند.
9	همین افراد بعد از جدایی بازهم به سراغ یک انتخاب دیگر می‌روند؟با طلاق، فلسفه ازدواج را که زیر سوال نمی‌بریم، در انتخاب خود تجدید نظر می‌کنیم.
10	وقتی ماشین می‌خرید و خوب از آب در نمی‌آید چه می‌کنید؟ آن را می‌فروشید و دیگر ماشین نمی‌خرید؟ نه، قطعا به سراغ یک ماشین دیگر می‌روید.
11	سعی می‌کنید دیگر در خرید ماشین اشتباه نکنید اما حق خرید ماشین یا ازدواج مجدد را از خود نمی‌گیرد.
12	خیلی از ما فکر کردیم حسن روحانی «سوپر من» است، نبود.
13	شبیه هیچ یک از افسانه‌ها نبود.
14	با آنچه فکر می‌کردیم به ویژه در دولت دوم زمین تا آسمان فرق می‌کرد.
15	حالا چون او آنچه فکر می‌کردیم نبود و به امیدمان را ناامید کرد، باید بی‌خیال حق انتخاب خود باشیم.
16	چک سفید امضا به روحانی ندادیم.
17	فکر می‎‌کردیم او رییس جمهور خوبی است که می‌تواند کشتی طوفان زده در زمان احمدی نژاد را به ساحل آرامش برساند.
18	در ابتدا هم کشتی را خوب هدایت کرد اما بعد با یک طوفان از سمت ینگه دنیا، کشتی تحت ناخدایی او هم دچار طوفان شد و روحانی به جای کنترل اوضاع ، ایستاد و نگاه کرد.
19	فکر کنید با ماشین کرایه‌ای قرار است از تهران به شیراز برویم.
20	ماشین وسط راه خراب می‌شود.
21	چه می‌کنید؟ به تهران بر می‌گردید یا با گرفتن یک ماشین جدید راهی شیراز می‌شوید.
22	قطعا با یک وسیله دیگر به شیراز می‌روید تا به هدف خود برسید.
23	در انتخابات هم ماشینی انتخابی ما خراب شد.
24	می‌شود یک ماشین جدید انتخاب کرد و به دوباره به سمت مقصد حرکت کرد.
25	انسان‌ها گاهی در انتخاب خود اشتباه می‌کنند.
26	اشتباه کردیم؟ فارغ از این بحث که گزینه دیگری بود یا نه، اشتباه از راننده بود یا عامل خارجی، اگر اشتباه بود سعی کنیم اشتباه خود را اصلاح کنیم.
27	ناامیدی هیچ باغی را سبز نمی‌کند.
28	ما باید در این جغرافیا زندگی کنیم.
29	باید پای اشتباهات خود بایستیم.
30	بیشتر بخوانید:
