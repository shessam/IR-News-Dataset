asriran_1_data###برنامه عید من###https://www.asriran.com/fa/news/719531/برنامه-عید-من###['اجتماعی ']###2020-03-19 15:28:00###۷۱۹۵۳۱###['کرونا', 'عید', 'نوروز']
9@@@10
1	من امسال عید ندارم.
2	چگونه می توانم عید را خوش باشم در حالی که هموطنانم مدام و بی وقفه در برابر کرونا پرپر می شوند و خانواده هایشان داغدار.
3	من امسال برای عید دیدنی، در خانه کسی را نخواهم زد.
4	چون هر آن که دلتنگ دیدارش هستم را دوست دارم و می دانم که امسال، "دوست داشتن در ندیدن است" و بی حرمتی در عید دیدنی.
5	من امسال حتی به دیدار پدر و مادر و سایر بزرگ ترهای فامیل هم نخواهم رفت چون عاشق شان هستم و می دانم که آنها با این سن و سال شان در برابر کرونا بسیار بسیار آسیب پذیرند.
6	من امسال پذیرای کسی نیز نخواهم شد.
7	آن که می خواهد بیاید، یا دوستی است که نمی خواهم بیمار شود یا آنقدر فاقد شعور است که همان بهتر که نبینمش.
8	من، ممکن است بی هیچ علامتی، ناقل ویروس باشم و هرگز هم متوجه نشوم ولی می توانم در همین چند روز آینده، بسیاری را مبتلا کنم و خدای ناکرده، به کام مرگ بفرستم.
9	به شکرانه نعمت عقل که خداوند ارزانی ام داشته، امسال عید جایی نمی روم.
10	من نمی خواهم بخشی از زنجیره مرگ باشم.
11	#عیدمابعدازشکستکرونا
