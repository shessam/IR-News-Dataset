asriran_1_data###مسئولیت اول مجیدی؛ استقلال هنوز در اجرای دفاع ۳ نفره کار دارد###https://www.asriran.com/fa/news/714670/مسئولیت-اول-مجیدی-استقلال-هنوز-در-اجرای-دفاع-۳-نفره-کار-دارد###['ورزشی']###2020-02-20 10:53:00###۷۱۴۶۷۰###['استقلال', 'مجیدی']
4@@@5@@@6
1	استقلال در دوره آندره‌آ استراماچونی هم نتوانست مشکلات دفاعی خود را برطرف کند.
2	استراماچونی دفاع ۳ نفره را اجرا کرد، از مزایای این سیستم در حمله بهره‌مند شد اما تیمش هنوز کار داشت تا در دفاع نیز مجری خوبی برای سیستم خود باشد.
3	به گزارش ایلنا، استراماچونی رفت و فرهاد مجیدی همان سیستم را ادامه داد اما او باید بتواند سیستم را در تیم بهتر اجرا کند، مشکلات دفاعی را برطرف کند و البته پیش از هر چیز باید شناخت کافی از سیستم داشته باشد.
4	فرهاد مجیدی باید از روز اول کارش در استقلال روی سیستم ۲۵۳ مطالعه بیشتری می‌کرد، باید نحوه اجرا را بیشتر کشف می‌کرد و با نکته‌سنجی اشتباهات دفاعی را می‌شناخت.
5	هنوز هم دیر نشده.
6	فرهاد اگر قصد ادامه با این سیستم را دارد، باید با شناخت بیشتری از ریزه‌کاری‌ها پیش برود.
7	استقلال مقابل الاهلی غایبان پرشماری داشت.
8	بی‌شک دشوار است که یک تیم را در غیاب آن همه بازیکن مؤثر در زمین بچینید اما مسائل دفاعی استقلال به غیبت بازیکنان مربوط نیست و باید درباره‌اش تدبیرهای بهتری انتخاب شود.
9	فرهاد مجیدی می‌توانست حتی برنده بازی مقابل الاهلی باشد.
10	داور کره‌ای اگر آن اشتباهات بزرگ را مرتکب نمی‌شد، چه بسا استقلال با ۳ امتیاز از کویت به تهران برمی‌گشت اما استقلال حتی در صورت پیروزی هم باید درباره خط دفاع خود سؤالات بسیاری را مطرح کند و بعد برای آنها پاسخ پیدا کند.
11	استقلال در دوره مربیگری استراماچونی هم ترکیب اصلی خط دفاعش را نشناخت و همیشه دچار تغییر در دفاع می‌شد.
12	هفته‌هایی بودند که قدرت هجومی استقلال، ضعف‌های دفاع را پنهان می‌کرد.
13	در دوره مربیگری فرهاد نیز گاهی با قدرت هجومی، ضعف‌های دفاعی را فراموش می‌کردیم اما همیشه اینطور نیست و مثل بازی با الاهلی، وقتی علی کریمی در خط میانی نیست، وقتی قائدی و دیاباته حریف را با فشار مواجه نمی‌کنند، آنگاه دفاع استقلال بیشتر محک می‌خورد.
14	استقلال دروازه‌بانی ندارد که فرشته نجات خط دفاع باشد.
15	حسینی دروازه‌بان قابل اعتمادی است اما نه در آن اندازه که مثل فرشته نجات تمام اشتباهات دفاع را پوشش دهد.
16	استقلال شاید هفته‌های آینده را نیز بدون بازیکنان کلیدی خود بازی کند و مشکلات دفاعی می‌تواند برای این تیم دردسرساز شود.
17	مجیدی حتماً شب بازی با الاهلی این هشدار را بیشتر از همیشه دریافت کرده و شاید در تمرینات روزهای آینده تمرکزش روی دفاع باشد.
18	این یک آزمون تازه برای مربیگری فرهاد است تا ببینیم او در ساختن خط دفاع تیمش چه واکنشی خواهد داشت و با چه کیفیتی دفاع ۳ نفره را اجرا خواهد کرد.
19	فرهاد مجیدی ساختمان یک سیستم را از استراماچونی تحویل گرفته اما این ساختمان هنوز کار دارد و هنوز باید برای تکمیلش کارهایی کرد که اسمش مربیگری است، کاری که فرهاد مجیدی مسئولیتش را پذیرفته و در آغاز راه توقعات از او کم و کوچک نیستند.
