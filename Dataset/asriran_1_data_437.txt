asriran_1_data###آشوبی: برنامه‌های تاکتیکی گل‌محمدی واضح و قابل مهار است/ هر مربی خارجی به ایران می‌آید راحت موفق می‌شود###https://www.asriran.com/fa/news/714576/آشوبی-برنامه‌های-تاکتیکی-گل‌محمدی-واضح-و-قابل-مهار-است-هر-مربی-خارجی-به-ایران-می‌آید-راحت-موفق-می‌شود###['ورزشی']###2020-02-19 15:40:00###۷۱۴۵۷۶###['آشوبی', 'گل محمدی']
18@@@19
1	کارشناس فوتبال کشورمان گفت: پرسپولیس باید برنامه‌های تاکتیکی‌اش را تغییر دهد در غیر این‌صورت در ادامه راه دچار مشکل خواهد شدفرزاد آشوبی در گفت‌وگو با تسنیم در مورد تساوی 2 بر 2 پرسپولیس مقابل الشارجه امارات گفت: پرسپولیس شروع خوبی در بازی داشت اما در ادامه آنقدر برنامه‌های تاکتیکی این تیم برای سرمربی حریف واضح بود که دیدیم هر چه از زمان بازی گذشت نماینده کشورمان نتوانست از برتری کیفی خود بهره‌ای ببرد.
2	حرف من به کادرفنی پرسپولیس این است که اگر آنها به بازی مالکانه علاقمند هستند این شکل بازی باید به سمت زمین و دروازه حریف باشد.
3	ضمن اینکه باید نفراتی در خط دفاع به کار گرفته شوند که قدرت بازیسازی بالایی داشته باشند و بتوانند فضا‌ها و روزنه‌های ایجاد شده در خط جلو را خوب ببینند.
4	وی افزود: اشکال دیگری که در پرسپولیس به خوبی دیده می‌شود همگون بازی کردن مهاجمان این تیم است.
5	هر سه مهاجم پرسپولیس تقریبا به یک شکل بازی می‌کنند و به نوعی بازی یکدیگر را تکمیل نمی‌کنند.
6	به خاطر همین است که هیچ یک از آنها تا الان نتوانسته‌اند زوج‌های خوبی برای یکدیگر باشند.
7	این مسئله کار حریفان را برای مهار و خنثی کردن خط حمله پرسپولیس به مراتب آسانتر کرده است.
8	کارشناس فوتبال کشورمان با بیان اینکه چرا باید مهدی ترابی دور از دروازه حریفان باشد؟ یادآور شد: واقعا این سوال ذهن مرا مشغول کرده در حالی که ترابی بازیکنی است که نزدیک به دروازه به مراتب خطرناک‌تر است.
9	وحید امیری هم دور از دروازه حریفان دیده می‌شود و در دو بازی اخیر پرسپولیس این مسئله مشهود بوده است.
10	اگر قرار باشد این دو بازیکن از کناره‌ها روی دروازه حریفان خطرساز شوند خیلی راحت توسط بازیکنان حریف پوشش داده می‌شوند.
11	اتفاقی که در بازی با الشارجه بارها اتفاق افتاد.
12	شاید بهتر باشد پرسپولیس برای رسیدن به گل راه‌‌های دیگری را هم انتخاب کند و صرفا دلخوش به حرکت از کناره‌ها نباشد.
13	اگر قرار باشد پرسپولیس همین روند را در آسیا ادامه دهد خیلی راحت تاکتیک‌هایش توسط رقبا خنثی می‌شود.
14	آشوبی خاطرنشان کرد: قطعا تا سال‌های سال تیم‌های ما با مربیان ایرانی در لیگ قهرمانان ناکام خواهند ماند و هر نتیجه مثبتی که اتفاق بیفتد به صورت اتفاقی و مقطعی خواهد بود.
15	ساختار فوتبال ایران به شکلی است که بازیکنان و مربیان‌مان در پایین‌ترین سطح، آموزش می‌بینند و با استانداردهای بین‌المللی فاصله زیادی دارند.
16	با فضای حاکم در فوتبال کشورمان هم نباید به آینده امیدوار بود.
17	به خاطر همین است که برانکو ایوانکوویچ خیلی راحت می‌تواند با پرسپولیس چند سال پیاپی حتی با مشکلات فراوان قهرمان شود یا استراماچونی با چند ماه کار کردن تیمش را متحول کرده و به صدر جدول می‌رساند.
18	کالدرون نیز خیلی زود توانست در فوتبال کشورمان جا افتاده و نتایج خوبی با پرسپولیس بگیرد.
19	این مسئله نشان می‌دهد که سطح دانش مربیان ایرانی پایین است و هر مربی خارجی راحت می‌تواند در این سطح موفق باشد.
