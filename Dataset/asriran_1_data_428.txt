asriran_1_data###حذف شدگان مسکن ملی، یکم تا دهم اسفند به سامانه مراجعه کنند###https://www.asriran.com/fa/news/714359/حذف-شدگان-مسکن-ملی-یکم-تا-دهم-اسفند-به-سامانه-مراجعه-کنند###['اجتماعی ']###2020-02-18 11:01:00###۷۱۴۳۵۹###['مسکن ملی']
1
1	معاون مسکن و ساختمان وزیر راه و شهرسازی از آغاز فرآیند ثبت نام حذف شدگان مسکن ملی از یکم تا ۱۰ اسفند خبر داد.
2	محمود محمود زاده معاون مسکن و ساختمان وزیر راه و شهرسازی در گفت و گو با باشگاه خبرنگاران جوان، با بیان اینکه ثبت‌نام مجدد متقاضیان مسکن ملی که در دور اول حذف شده بودند، از اول تا دهم اسفند انجام خواهد شد، گفت: ممکن است برخی از متقاضیان به صورت ناخواسته و یا بر اساس اطلاعات غلط حذف شده باشند که این متقاضیان با مراجعه به سامانه علت حذف شدنشان را مشخص می‌کند و در صورت رد شدن این اطلاعات می‌توانند مجدد ثبت‌نام کنند.
3	معاون مسکن و ساختمان وزیر راه و شهرسازی اظهار کرد: متأسفانه برخی از متقاضیان به علت تشابه اسمی و یا سبز نبودن فرم ج شان حذف شده بودند که پس از بر طرف کردن اشتباه و یا اصلاح اسامی می‌توانند دوباره مسیر ثبت نام را طی کرده و وارد لیست شوند.
4	محمودزاده با اشاره به اینکه برخی از متقاضیان در دوره‌‌های قبل در مسکن مهر ثبت‌نام کرده بودند اما بعد از مدتی روند ثبت‌نام را تکمیل نکرده و انصراف داده بودند، این افراد همچنان فرم "ج" آنها قرمز است، در همین راستا افراد بعد از مراجعه به ادارات کل می‌توانند فرم "ج" خود را سبز و در دور جدید ثبت‌نام کنند.
5	او افزود: حدود ۴۲ درصد از متقاضیان ثبت نام شده در طرح مسکن ملی در دور اول واجد شرایط نبوده و حذف شدند که در این دوره می‌توانند در صورت تأیید اطلاعاتشان مجددا ثبت‌نام کنند.
6	معاون مسکن و ساختمان وزیر راه و شهرسازی بیان کرد: هیچ خطایی از سوی سامانه‌های طرح ملی مسکن صورت نگرفته است و برخی از این حذف شدگان شاید به خاطر تشابه اسمی حذف شده‌اند که در این دوره می‌توانند با ارائه کد ملی و تأیید اطلاعاتشان ایرادات را اصلاح کنند.
7	محمودزاده با اشاره به اینکه تا اواسط اسفند ماه سعی خواهیم کرد تمامی متقاضیان تأیید شده را تعیین تکلیف کنیم، گفت: تعدادی از متقاضیان تأیید شده هم ممکن است در بازه ثبت‌نام به علت نداشتن سابقه ۵ سال سکونت حذف شوند و به همین دلیل ممکن است تا پایان پالایش ظرفیت‌های جدیدی برای تمام متقاضیان ایجاد شود.
8	او اظهار کرد: حدود ۵۸ درصد از متقاضیان در دور اول تأیید شدند که بخش عمده‌ای از آن‌ها البته به استثنا شهر‌های جدید در صورت نداشتن سابقه سکونت حذف خواهد شد چرا که طی اطلاعات ارائه شده حدود بیشترین واجدان شرایط مربوط به استان اردبیل بوده و کمترین آن‌ها مربوط به استان سمنان بوده است که بعد از آنالیز اطلاعات بسیاری از آن‌ها حذف و یا قبول شده‌اند.
9	معاون مسکن و ساختمان وزیر راه و شهرسازی گفت: از اول تا دهم اسفند ماه متقاضیان می‌توانند با مراجعه به سامانه و تکمیل اطلاعات خود علت حذف شدن و یا رد اطلاعات خود را مجددا ارزیابی کنند و بعد از ارائه مدارک ظرفیت‌هایی برای ثبت‌نام آن‌ها ایجاد می‌شود.
10	محمودزاده گفت: در دور دوم ثبت‌نام سعی خواهیم کرد ظرفیت‌های بیشتری را در برخی از استان‌ها ایجاد کنیم تا بتوانیم متقاضیان بیشتری را در این حوزه ثبت‌نام کنیم که این دوره بلافاصله بعد از اتمام پالایش اطلاعات ثبت‌نام کنندگان دور اول اجرایی می‌شود.
