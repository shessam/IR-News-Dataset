tabnak_data###ترکیه و روسیه به دنبال توافقنامه "آدانای ۲"###https://www.tabnak.ir/fa/news/957946/ترکیه-و-روسیه-به-دنبال-توافقنامه-آدانای-۲###[]###2020-02-09 16:09:00###۹۵۷۹۴۶###['ترکیه', 'روسیه', 'آدانا']
1@@@2@@@3
1	دو هیئت ترکیه و روسیه مذاکرات سه ساعته خود را در آنکارا خاتمه دادند و در نهایت توافق شد مذاکرات ادامه یابد.
2	این به معنی آن است که توافق کاملی درباره سرنوشت ادلب و شمال سوریه وجود دارد که مسکو و آنکارا به دنبال تحقق آن هستند.
3	به خصوص که هیئت روس شامل سیاستمداران،‌ نظامیان و افراد سازمان اطلاعات بود، این بدان معناست که تلاشی برای امضای توافقی فراگیر وجود دارد که چارچوب نهایی آن در اجلاس سران دو کشور قبل از پایان ماه جاری رونمایی خواهد شد.
4	به گزارش ایسنا، یک منبع مطلع به روزنامه فرامنطقه‌ای رای الیوم گفت، مذاکرات روسیه و ترکیه حول محور احیای توافقنامه قبلی سوچی که در اجلاس رجب طیب اردوغان، رئیس‌جمهوری ترکیه و ولادیمیر پوتین،‌ رئیس‌جمهوری روسیه در سپتامبر ۲۰۱۸ امضا شد، نبود، بلکه بحث حول چارچوب توافقی فراگیرتر بود که احتمالا نزدیک به چارچوب "توافقنامه آدانا" باشد که دولت سوریه و ترکیه در سال ۱۹۹۸ امضا کردند.
5	به گفته این منبع،‌ به نظر می‌رسد بعد از مذاکرات روسیه و ترکیه توافقنامه "آدانای ۲" با بندهای همسو با وضعیت میدانی حاضر در شمال سوریه به منصه ظهور برسد.
6	مذاکرات روسیه و ترکیه همزمان با آتش عملیات نظامی در حومه ادلب و حلب برگزار شد؛ جایی که ارتش سوریه به پیشروی برق آسای خود با تسلط بر ده‌ها روستا و شهرک و مهمترین آن تپه استراتژیک "العیس" در حومه حلب ادامه می‌دهد.
7	در راس هیئت ترکیه سادات اونال، معاون وزیر خارجه ترکیه قرار داشت در حالی که هیئت روسیه را سرگئی ورشینین، معاون وزیر خارجه و الکساندر لاورنتیف،‌ فرستاده ویژه رئیس‌جمهوری روسیه به سوریه هدایت می‌کردند.
8	دیدار دو هیئت در روز شنبه در آنکارا در حالی خاتمه یافت که دو طرف بر لزوم اتخاذ گام‌های تضمین آرامش در ادلب و پیشبرد روند سیاسی سوریه تاکید کردند.
9	آنطور که منابع دیپلماتیک به خبرگزاری آناتولی‌ گفته‌اند، رایزنی‌هایی دو هیئت بر وضعیت ادلب و گام‌هایی که می‌توان برای تضمین آرامش در میدان برداشت، متمرکز بود.
10	دو هیئت همچنین تصمیم گرفتند مذاکرات دیگری را ظرف هفته‌های آینده بدون تعیین مکان ملاقات برگزار کنند.
11	موازی با این نشست ایران نیز میانجی‌گری خود را از سرگرفته است، هرچند جزئیاتی از آن منتشر نشده اما این منبع مطلع به رای الیوم گفت: ایران با مسؤولین سوری و ترکیه‌ای جهت فراهم سازی مقدمات تلاش دیپلماتیک بین دمشق و آنکارا جهت رسیدن به تحولی خاص و واقعی در فرایند خصومت بین دو طرف وارد مذاکره شده است.
12	نماینده ایران در شورای امنیت نیز قبلا گفته بود، تهران آماده ایفای نقش میانجی میان سوریه و ترکیه به منظور برقراری صلح در شمال این کشور است.
13	در سایه تحرکات دیپلماتیک بین پایتخت‌های تصمیم گیرنده یعنی مسکو، آنکارا، تهران و دمشق سرنوشت شمال غرب در انتظار اتفاقات و جریانات تغییر نقشه‌های تسلط و پیشروی و نقش بازیگران است.
