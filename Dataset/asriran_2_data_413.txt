asriran_2_data###آخرین خبر از کیک‌های مشکوک/ قرص‌های «هیوسین» در کیک مخفی بود###https://www.asriran.com/fa/news/703524/آخرین-خبر-از-کیک‌های-مشکوک-قرص‌های-هیوسین-در-کیک-مخفی-بود###['اجتماعی ']###2019-12-14 15:58:00###۷۰۳۵۲۴###['هیوسین', 'کیک های آلوده']
5
1	رئیس پلیس مبارزه با مواد مخدر ناجا گفت: پس از بررسی و آزمایشات تخصصی مشخص شد که قرص‌های موجود در کیک های خوراکی، قرص هیوسین بوده است.
2	به گزارش فارس، سردار محمد مسعود زاهدیان رئیس پلیس مبارزه با مواد مخدر ناجا در خصوص وجود قرص‌های مشکوک در کیک‌های خوراکی اظهار داشت: پس از بررسی و آزمایشات پلیس مبارزه با مواد مخدر مشخص شد که این قرص‌ها ماده مخدر نبوده و قرص هیوسین بوده است.
3	وی با بیان اینکه قرصهای موجود در کیک‌های خوراکی در 4 استان کرمان، سیستان و بلوچستان، هرمزگان و آذربایجان غربی مشاهده شده است، ادامه داد: انبار مربوط به این فعالیت در سیستان و بلوچستان مورد بازرسی قرار گرفت و هیچ گونه مورد مشکوکی مشاهده نشد البته در کرمان و هرمزگان مواردی دیده شده که در حال بررسی است.
4	رئیس پلیس مبارزه با مواد مخدر در ادامه عنوان کرد: اینکه این کار با چه هدفی انجام شده در حال بررسی است و قطعا نتایج آن اعلام خواهد شد و پلیس تمام تلاش خود را در این راستا به کار گرفته است.
5	سردار زاهدیان گفت: شرکت‌هایی که این کیک‌ها را تولید می‌کنند دارای پروانه فعالیت از وزارت بهداشت هستند و قطعاً جاسازی این قرص‌ها خارج از شبکه‌های تولید و توزیع انجام شده است.
6	وی به خانواده ها توصیه کرد که حتما تغذیه فرزندان خود را از منابع مورد تأیید تهیه کنند و با توجه به اینکه اطلاعات دقیقی از میزان توزیع این کیک ها نداریم، خانواده‌ها اگر با موارد مشکوک مواجه شدند، حتما به پلیس گزارش دهند.
