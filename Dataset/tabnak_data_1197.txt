tabnak_data###رکورد جدید پرسپولیس در فوتبال ایران و جهان!###https://www.tabnak.ir/fa/news/965134/رکورد-جدید-پرسپولیس-در-فوتبال-ایران-و-جهان###['ورزشی', 'ورزشی']###2020-03-11 12:30:00###۹۶۵۱۳۴###['سرپرست موقت', 'پرسپولیس تهران', 'تابناک ورزشی', 'مدیرعامل پرسپولیس']
1
1	در حالی که در روز‌های اخیر اختلافات مدیرعامل سرخ پوشان و هیات مدیره این تیم به بیشترین حد خود رسید در نهایت محمدحسن انصاری فرد ترجیح داد تا با استعفایی از این جمع جدا شود و به این ترتیب وزارت ورزش می‌بایست در صورت پذیرش استعفای این مدیرعامل، مدیری دیگر را به انبوه مدیران پرسپولیس در سال‌های اخیر اضافه کند.
2	به گزارش تابناک ورزشی،اتفاقی که خیلی زود افتاد و یک روز پس از اعلام استعفا از سوی مدیرعامل سابق پرسپولیسی ها، نام جانشین وی از سوی وزارت خانه اعلام شد و جالب اینکه به سنت سال‌های اخیر باز هم نامی به سرپرستی باشگاه پرسپولیس به میان آمد و به این ترتیب پنجمین سرپرست این تیم در دهه نود معرفی شود و به این ترتیب رکوردی جاودانه را به نام خود بزند.
3	در حالی که تا پیش از دهه نود، تنها یک سرپرست برای سرخ پوشان معرفی شده بود پس از آن به تناوب هرچند سال یک بار و با استعفای یک مدیرعامل، یک سرپرست در ابتدا به جای وی معرفی می‌شد که طبیعتا حکایت از ناپایدار بودن مدیریت داشت.
4	بهروز منتقمی از شهریور ۹۳، علی اکبر طاهری از خرداد ۹۴، حمیدرضا گرشاسبی از آذر ۹۶ و ایرج عرب از آذر ۹۷ سرپرست‌های مدیرعاملی در تیم پرسپولیس بودند و حالا با اضافه شدن مهدی رسول پناه، این تعداد مدیر موقت، به عدد ۵ رسید.
5	حالا باید دید رسول پناه به مانند سرپرستی کوتاه مدت همچون منتقمی به کار می‌پردازد و یا همچون حمیدرضا گرشاسبی و طاهری در نهایت به مدیرعاملی باشگاه منصوب خواهد شد.
