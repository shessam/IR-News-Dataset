tabnak_data###ماسکی که تشخیص کرونا را ممکن می‌کند###https://www.tabnak.ir/fa/news/962838/ماسکی-که-تشخیص-کرونا-را-ممکن-می‌کند###['صفحه نخست', 'بهداشت و درمان']###2020-03-01 12:40:00###۹۶۲۸۳۸###['دیلی میل', 'ماسک', 'تشخیص کرونا', 'کرونا']
10@@@11
1	به گزارش تابناک به نقل از دیلی‌میل محققان دانشگاه لستر در بریتانیا، ماسکی تولید کرده‌اند که کاملا روی صورت افراد قرار می‌گیرد و با برداشتن ترشحات ریه آن‌ها به متخصصان در تشخیص احتمال وجود ویروس کرونا فقط در مدت چند ساعت کمک می‌کند.
2	آزمایش‌های تشخیصی فعلی معمولا دو روز وقت لازم دارند.
3	به‌زودی بیماران مبتلا به ویروس کرونا فقط با استفاده از نوعی ماسک، در کمتر از نصف روز شناسایی می‌شوند.
4	دانشمندان دانشگاه لستر در بریتانیا توانسته‌اند ماسکی تولید کنند که در مراحل آزمایشی خود، بیماران مبتلا به سل را شناسایی کرده است و آن‌ها بر این باورند این ماسک که فقط ۲ پوند قیمت دارد می‌تواند بیماری‌های باکتریایی یا ویروسی دیگر مانند ویروس کرونا را هم در مدت چند ساعت تشخیص دهد.
5	این محققان می‌گویند، در کمتر از ۲ ماه می‌توانند مراحل آزمایشی این ماسک را بگذرانند و از آن برای تشخیص بیماران مبتلا به ویروس کرونای جدید استفاده کنند.
6	آن‌ها ابتدا باید ماسک را روی بیماران مبتلا به عفونت‌های ریوی امتحان کنند و با برداشتن میکروب‌های موجود درون خلط آن‌ها که ترشحات آن به این ماسک‌ها می‌چسبد، فرآیند آزمایش را انجام دهند.
7	این ماسک در آزمایش افراد مبتلا به آنفلوآنزا و سل موفق عمل کرده و توانسته است، بیماری ۹۰ درصد افراد مبتلا را تشخیص دهد.
8	محققان دانشگاه لستر می‌گویند، روند تشخیص ویروس کرونا می‌تواند مانند بیماری سل باشد.
9	زیرا عفونی شدن ریه‌ها در بیماری ویروس کرونا بسیار شبیه عفونی شدن ریه‌ها در بیماری سل است.
10	درون این ماسک‌ها نواری از جنس پلی‌وینیل الکل کار گذاشته شده و این نوار پس از ۳۰ دقیقه استفاده فرد از ماسک، برای تشخیص به آزمایشگاه فرستاده می‌شود.
11	نتیجه آزمایش هم در کمتر از یک روز اعلام می‌شود.
12	محققان امیدوارند با استفاده از این ماسک‌ها، هزینه تشخیص را بسیار پایین آورده و جان افراد بسیاری را از مرگ نجات دهند.
