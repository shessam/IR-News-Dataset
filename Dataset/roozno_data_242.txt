roozno_data###تنها رقیب آیت الله یزدی در قم: رقابت ما دوستانه است / مردم حواس شان باشد انتخابات قم بین شاگرد و استاد است / وظیفه خبرگان حمایت از رهبری است###http://roozno.com//fa/news/414230/تنها-رقیب-آیت-الله-یزدی-در-قم-رقابت-ما-دوستانه-است-مردم-حواس-شان-باشد-انتخابات-قم-بین-شاگرد-و-استاد-است-وظیفه-خبرگان-حمایت-از-رهبری-است###[]###2020-02-18 15:00:00###۴۱۴۲۳۰###['آیت الله یزدی', 'رقیب']
1
1	پورصدقی کاندیدای خبرگان از استان قم متولد سال ۱۳۶۳ می‌گوید: این که برخی مطرح می‌کنند که شورای نگهبان، انتخابات را مهندسی کرده تا انسان ناشناخته‌ای در برابر شخصیت بزرگی قرار گیرد واقعا صحت ندارد و بنده این مسأله را قبول ندارم، بنده انسان بی تعارفی هستم و اعلام می‌کنم در انتخابات بحث مهندسی وجود نداشت، انتخابات در قم از حساسیت‌های خاص خود برخوردار است و در عین حال انتخاباتی سالم است که در آن رقابت وجود دارد، اما این رقابت دوستانه است، از سر تا پای این رقابت باید ادب و احترام به بزرگان ببارد و بر این موضوع تأکید جدی دارم.
2	به گزارش روزنو :کاندیدای مجلس خبرگان از قم از انگیزه خود برای ورود به انتخابات، نحوه بررسی صلاحیت ها توسط شورای نگهبان، جایگاه خبرگان و اهمیت حضور در انتخابات می گوید.
3	حجت الاسلام پورصدقی با اشاره به فرصت نظام اسلامی به جوانان برای ورود به مناصب مهم، تأکید کرد که شورای نگهبان به دور از هرگونه غرض سیاسی تنها بر اساس قانون شرایط افراد را مورد بررسی قرار داده و صلاحیت آنان را احراز کرده است.
4	این کاندیدای خبرگان همچنین در بخش دیگر سخنان خود از آیت الله یزدی به عنوان استادِ استاد خود یاد می کند و با تجلیل از سوابق انقلابی رییس جامعه مدرسین تأکید می کند که آیت الله یزدی از جان و دل به انقلاب و حوزه خدمت کرده است.
5	وی در ادامه با انتقاد از تلاش برخی برای تخریب آیت الله یزدی می گوید جایگاه آیت الله یزدی برای کسانی که با انقلاب و تاریخ آن آشنا هستند و مسؤولان نظام را می شناسند کاملا مشخص است و بر کسی پوشیده نیست.
6	متن کامل گفت وگوی رسا با حجت الاسلام پورصدقی تقدیم مخاطبان می شود:برای ورود به بحث بیوگرافی خود را به صورت اجمالی بفرمایید.
7	ابتدا به پیامبر و اهل بیت(ع) درود می فرستم و یاد امام و شهدا و همه آنهایی که به این انقلاب و نظام و به این طریق خدمت کردند را گرامی می دارم، همچنین یاد شهید حاج قاسم سلیمانی را گرامی می دارم که در چهلم شهادت ایشان قرار داریم و یاد این شهید بزرگوار همواره باید در دل های ما زنده باشد، اسم این شهید باید در بین مردم و مسؤولان زنده باشد تا همگان از او الگو بگیرند و خادم اسلام و انقلاب باشند.
8	بنده رضا پورصدقی متولد 1363 در روستای آلانق بستان آباد از شهرستان های آذربایجان شرقی هستم و از سال های ابتدایی زندگی توفیق پیدا کردم که همراه با خانواده به قم مشرف شویم و در فضای معنوی قم تحت ظل کریمه اهل بیت(ع) بزرگ شدیم و بنده تربیت شده فضای قم هستم.
9	در دبیرستان امام خمینی(ره) رشته ریاضی فیزیک خواندم و در دوران تحصیل همیشه جزء نفرات اول کلاس بوده ام.
10	در دبیرستان در انجمن اسلامی فعالیت فرهنگی داشتیم و همزمان در بسیج مسجد مشغول بودیم و آرام آرام با حوزه و طلبگی آشناتر و علاقه مندتر شدیم، بعد از پیش دانشگاهی برای ادامه فعالیت علمی وارد حوزه علمیه شدم.
11	سال 1381 وارد مدرسه حقانی شدم و 6 سال در این مدرسه درس خواندم، در مدرسه حقانی درس و بحث ها را به صورت جدی داشتیم و بعد از آن از سال 1387 وارد مرکز فقهی ائمه اطهار(ع) شدیم و با توجه به جدی گرفتن پژوهش در این مرکز آرام آرام در فضای پژوهشی و مقاله نویسی قرار گرفتیم، پایان نامه ای که نوشتیم تبدیل به کتاب شد و مقالات علمی و پژوهشی ما به چاپ رسیده است.
12	چطور شد که برای انتخابات مجلس خبرگان رهبری داوطلب شدید؟بنده از دوران کودکی به مسائل سیاسی علاقه داشتم و دوست دارم دغدغه ها درباره مسائل سیاسی و علمی را بهتر دنبال کنم و خبرگان می تواند نقش مهمی در این زمینه داشته باشد.
13	به همین دلیل علاقه مند شدم وارد این عرصه شوم، البته اصرارهایی هم از دوستان بود و ما ثبت نام کردیم و به لطف خدا در آزمون کتبی و شفاهی خبرگان تأیید شدیم.
14	در همینجا باید عرض کنم که واقعا آزمون خبرگان منصفانه بود و اساتید بدون انگیزه های سیاسی و با انصاف، آزمون را پیگیری می کردند.
15	این که برخی مطرح می کنند که شورای نگهبان، انتخابات را مهندسی کرده تا انسان ناشناخته ای در برابر شخصیت بزرگی قرار گیرد واقعا صحت ندارد و بنده این مسأله را قبول ندارم، بنده انسان بی تعارفی هستم و اعلام می کنم در انتخابات بحث مهندسی وجود نداشت، ممکن بود بنده هم تأیید نشوم یا افراد بیشتری مورد تأیید قرار گیرند، در هر صورت ابدا قصد و غرض سیاسی وجود نداشت.
16	انتخابات در قم از حساسیت های خاص خود برخوردار است و در عین حال انتخاباتی سالم است که در آن رقابت وجود دارد اما این رقابت دوستانه است، از سر تا پای این رقابت باید ادب و احترام به بزرگان ببارد و بر این موضوع تأکید جدی دارم.
17	در صحنه انتخابات هستیم و مردم حق رأی دارند و می توانند به هر کسی که دوست داشته باشند رأی دهند اما انتخابات باید به گونه ای مدیریت شود که احترام به بزرگان و اخلاق در آن رعایت شود، بنده طلبه ای بیش نیستم و در فضایی کار علمی خود را دنبال می کنم که احترام به استاد از نخستین روزی که انسان وارد حوزه می شود تا انتهای آن مورد تأکید است و احترام به استاد در حوزه به عنوان منشأ خیرات و برکات برای انسان معرفی می شود.
18	آیت الله یزدی استادِ استاد بنده محسوب می شود و از شخصیت ها و اساتید بزرگ حوزه هستند که سابقه طولانی در خدمت به نظام دارند، ایشان سوابق مهمی در مبارزات انقلاب و خدمت به حوزه و نظام دارند و همواره منشأ برکت و اثر بوده و هستند.
19	بنده هیچوقت خود را رقیب آیت الله یزدی نمی دانم که بگویم می خواهم در برابر ایشان بایستم چرا که این کار را بی ادبی می دانم، رقابت هست اما یک وظیفه مهمی در زمینه احترام به بزرگان داریم و این موضوع را برای خود واجب و لازم می دانم، اگر در حوزه غیر از این عمل کنم به وظیفه خود عمل نکرده ام، بنابراین حرمت شخصیت هایی که به انقلاب و حوزه خدمت کرده و می کنند باید حفظ شود.
20	انتخابات خبرگان قم انتخاباتی بین استاد و شاگرد است، حواس مردم باید به این نکته باشد و این موضوع را لحاظ کنند که شاگردی از حوزه با یک استاد حوزه در انتخابات حضور دارند، بحث مهم دیگر این است که انتخابات خبرگان است نه مجلس، مجلس خبرگان شأنیت و وزانت خاص خود را می خواهد و این باید مورد توجه باشد.
21	به نظر شما شأن و جایگاه مجلس خبرگان در نظام اسلامی چیست و چگونه این نهاد مهم با توجه به شأن مهمی که دارد می تواند نماد مردم سالاری دینی باشد و نمایندگانی از مردم مهم ترین تصمیمات را اتخاذ کنند؟خبرگان واقعا نماد مردم سالاری دینی است چرا که دینمداری و مردم سالاری خود را به شدت در خبرگان نشان می دهند، از یک طرف خبرگان فقهی در این مجلس حضور دارند که بحث دیانت و فقاهت را دنبال می کنند از سوی دیگر مردم سالاری در خبرگان متبلور است و مردم نمایندگان خود را برای حضور در این جایگاه حساس انتخاب می کنند.
22	چون خبرگان وظیفه تشخیص مصداق ولی فقیه را دارد و ولی فقیه حساس ترین، مهمترین و بالاترین جایگاه نظام اسلامی در زمان غیبت را بر عهده دارد، وظایف این مجلس به همان اندازه مهم و خطیر خواهد بود.
23	بحث دیگری که بسیار مهم است و نباید مغفول بماند این است که وظیفه خبرگان حمایت از رهبری است یعنی خبرگان ملت تنها وظیفه انتخاب ندارند و کنار بکشند بلکه مسؤول هستند و باید ولی فقیه را حمایت کنند و دنبال سیاست ها را بگیرند.
24	خبرگان باید در بین مردم و جوانان باشند و جامعه را به سمت سیاست های ولایت و آرمان ها و ارزش ها جذب کنند، وظیفه اصلی خبرگان به ویژه در زمان کنونی که یک ولی فقیه از هر جهت شایسته در رأس کار قرار دارد حمایت جدی است، خبرگان باید سیاست خود را بر این استوار کند که چگونه می توانیم با مردم ارتباط بگیریم و حلقه واسط بین ولی فقیه و مردم باشیم، خبرگان ملت باید واسطه ای بین مردم و رهبر معظم انقلاب باشند.
25	در مجلس خبرگان تعداد قابل توجهی از فقها و اهل علم انقلابی جمع هستند که این ظرفیتی عظیم است، این ظرفیت بزرگ علمی، فقهی و انقلابی است که باید میداندار باشد و گفتمان انقلاب و رهبری را تقویت کند، اگر خبرگان انقلابی این کار را نکنند چه کسانی باید آن را انجام دهند؟ خبرگان ملت همانگونه که مورد تأکید رهبر معظم انقلاب است باید گفتمان انقلاب را با ادبیاتی فاخر تبیین و تقویت کنند.
26	باید از ارزش های دین و انقلاب با ادبیاتی فاخر و علمی دفاع کرد، ما از نظر محتوا و متون کم نداریم و باید مبتنی بر آن اقدام لازم را انجام دهیم، باید عرصه را باز کنیم تا جوانان متدین و انقلابی حوزه و دانشگاه وارد عرصه شوند که با ادبیات فاخر از ارزشها دفاع کنند، این کار آینده نظام و انقلاب را محکم تر خواهد کرد؛ اینگونه باید رهبری و نظام را حمایت کرد.
27	در سخنان خود اشاره کردید که فضای نظام اسلامی برای یک طلبه جوان باز است تا به عرصه مهمی مانند خبرگان وارد شود، با وجود این که می بینیم راه برای جوانان هم باز است چرا عده ای به بهانه های مختلف شورای نگهبان را تخریب و متهم می کنند؟بنده و خانواده ام هیچ تعلقی به جناح، فرد یا شخصی نداریم و شهروند عادی جامعه از دل مردم هستیم، وقتی بنده در انتخابات نام نویسی و در آزمون ها شرکت می کنم و کسی به بنده نمی گوید که شما شهروند عادی یا درجه دوم هستید، حتی زمانی که ما ثبت نام می کنیم کسانی که در عرصه های مدیریتی هستند خوشحال می شوند و ما را تشویق می کنند یعنی نه تنها کسی مانع من نمی شود بلکه خوشحال می شوند و تشویق هم می کنند.
28	این خیلی با ارزش است که یک فرد عادی جامعه بدون این که به کسی وصل باشد به راحتی می تواند در انتخابات شرکت کند و مانعی برایش ایجاد نمی کنند، نباید داشته های با ارزش خود را زیر سؤال ببریم.
29	بنده در برخورد شورای نگهبان در آزمون ها و روند تأیید صلاحیت، از نزدیک مشاهده کردم که واقعا انگیزه های سیاسی دخیل نبود، کسانی که قضایا را تحلیل می کنند نباید از انصاف و اخلاق دور شوند، همه چیز را نمی توان به دید سیاسی نگاه کرد.
30	نباید عده ای اعتماد مردم را نسبت به برخی ارگان ها خدشه دار کنند، قرآن نیز می فرماید حرمت قسم را نگه دارید یعنی در جامعه خطوط قرمزهایی را حفظ کنید، در هر جامعه ای باید خط قرمزهایی وجود داشته باشد که نباید خدشه دار شوند.
31	نکته دیگر این است که به طور کلی افراد باید از روی علم اظهار نظر کنند و با حدس و گمان نمی توان راجع به همه مسائل نظر داد، بنده شورای نگهبان را دستاورد بزرگ نظام می دانم و باید از این نهاد مقدس حمایت کنیم و خدشه دار کردن این نهاد به صلاح کشور نیست.
32	چند روز دیگر انتخابات سرنوشت سازی در کشور داریم، مشارکت حداکثری مردم در انتخابات پیش رو چه تأثیری در آینده جامعه و کشور خواهد داشت و چه پیامی در ابعاد بین المللی دارد؟انتخابات از چند جهت مهم است، انتخابات یک حیثیت بین المللی و یک حیثیت درون کشوری دارد، اگر مردم مشارکت عمومی بالایی داشته باشند سبب ناامیدی دشمنان می شود که به آن خیلی نیاز داریم، زمانی مردم تا حد زیادی از گزند دشمن خلاص می شوند که دشمن از ما ناامید شود و احساس کند که دیگر نمی تواند در اراده مردم خدشه وارد کند.
33	در چنین شرایطی است که گفتمان دشمن و نحوه مواجهه آن با کشور تغییر پیدا می کند، اگر می بینیم دشمن دیکته و تحریم می کند و فشار می آورد نشانه این است که امید دارد با تحریم در اراده مردم خدشه وارد کند، اگر ما به حول و قوه الهی مقاومت کنیم و به دشمن دیکته کنیم که مردم ایران بیدی نیستند که با این بادها بلرزند و دشمن بفهمد تحریم ها اثری ندارد مواجهه خود را تغییر خواهد داد.
34	بنابراین مردم حتما باید پای صندوق های آرا حضور فعال داشته باشند و به اصل رأی دادن توجه کنند.
35	حیثیت دیگری که انتخابات را مهم می کند این است که آبادانی کشور نیاز به نیروهای انقلابی، تازه نفس و با اندیشه های نو دارد، انتخابات میدانی است برای عرضه اندیشه ها و افکار نو و می تواند در جامعه ایجاد امید کند.
36	مردم نتیجه مشارکت خود را در نحوه مدیریت کشور می بییند، انتخابات عرصه ای است که می تواند منشأ انگیزه ها و امیدهای جامعه باشد و مردم را امیدوار کند؛ آبادانی کشور از دل انتخاب های مردم شکل می گیرد پس لازم است انتخاب دقیقی داشته باشیم.
37	مردم باید در انتخابات به دنبال اصلح باشند و شخص اصلح را برای مسؤولیت خود برگزینند، اگر مردم وظیفه خود را به درستی انجام دهند بعدا پشیمان نخواهند شد و می دانند نماینده ای انتخاب کردند که فعال و خدمتگزار است، وقتی مردم رأی می دهند سرنوشت خود را رقم می زنند؛ بنابراین اصل شرکت در انتخابات از نظر حیثیت بین المللی بسیار مهم است و انتخاب فرد اصلح برای آینده کشور اهمیت ویژه دارد.
38	جا دارد از همه هموطنان دعوت کنم به صورت جدی در انتخابات مشارکت فعال داشته باشند و با دقت عمل کنند، ما نسبت به کشور و آینده نظام مسؤولیت داریم، ما در دنیا توسط آیندگان و فرزندانمان سؤال خواهیم شد که چرا فلان انتخاب را کرده ایم، همچنین در آخرت هم مورد سؤال خواهیم بود که چرا به مسؤولیت خود درست عمل نکرده ایم، امیدواریم شاهد انتخاباتی پرشور و با نتایج مثبت باشیم.
39	به نظر شما علت هجمه ها و تخریب های عده ای علیه آیت الله یزدی چیست؟جایگاه آیت الله یزدی برای کسانی که با انقلاب و تاریخ آن آشنا هستند و مسؤولان نظام را می شناسند کاملا مشخص است و بر کسی پوشیده نیست، من خودم را کسی نمی دانم که بخواهم درباره بزرگان نظام و حوزه صحبت کنم.
40	درباره اساتید باید اساتید نظر بدهند، آیت الله یزدی از بزرگان حوزه و جامعه مدرسین و از اعضای شورای نگهبان هستند، آیت الله یزدی از دل و جان برای نظام اسلامی تلاش کرده و به حوزه و انقلاب خدمت کرده است و ما ابدا خود را رقیب بزرگان نمی دانیم.
41	بنده با تخریب بزرگان و مسؤولان خدوم کشور که از روی اخلاص به نظام خدمت می کنند جدا مخالف هستم و این کار را ضربه به کشور می دانم، درست نیست کسانی که سال ها زحمت کشیده اند را تخریب کنیم، رهبر معظم انقلاب فرمودند در انتخابات هرکس باید کاندیدای مورد علاقه خود را تبلیغ کند و تخریب اصلا کار درستی نیست و نباید با کاندیدای طرف مقابل کاری داشت.
42	تخریب و هجمه خیلی کار غیر اخلاقی است و اگر فضا اینگونه باشد انسان های خوب و شریف نمی توانند وارد عرصه شوند، همه کسانی که قلم به دست هستند و رسانه و تریبون دارند باید توجه داشته باشند که انتخابات عرصه مقدسی است که همگان با اخلاص و صادقانه باید وارد این عرصه شوند و مقدس بار باید فعالیت کنند تا انشاءالله خداوند متعال در آن برکت قرار دهد.
43	شور انتخاباتی منافات با اخلاق ندارد و لازم نیست برای ایجاد شور، کارهای نادرست و غیر اخلاقی انجام دهیم، ادب و احترام لازمه عرصه انتخابات است و هرکس که وارد میدان می شود باید رعایت اخلاق را بر خود واجب بداند.
44	بازی با آبروی اشخاص شوخی نیست چرا که حفظ آبروی مؤمن به شدت در اسلام مورد تأکید است و شأن بالایی دارد و ما نباید راحت هر مطلبی را بیان کنیم، آن هم نسبت به بزرگانی که سال ها با اخلاص به حوزه و انقلاب خدمت کرده اند و فعالیت هایشان برای دنیا طلبی نبوده است.
