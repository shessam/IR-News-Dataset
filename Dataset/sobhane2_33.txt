sobhane2###nan###http://sobhanehonline.com/fa/news/203512/زنان-آسیب-پذیر-طعمه-قاچاقچیان-مواد-مخدر###گوناگون###2019-11-05 22:06:00###۲۰۳۵۱۲###['قاچاقچیان', 'موادمخدر', 'زنان']
1
1	نائب رئیس فراکسیون زنان مجلس شورای اسلامی با اشاره به هفته سلامت بانوان گفت: این زنگ خطر برای همه جامعه است که وقتی معیشت اقتصادی کشور سخت می‌شود، زنان طعمه‌های خوبی برای قاچاق کالا و مواد مخدر می‌شوند که ما باید در این مورد آسیب شناسی و دقت لازم را انجام دهیم.
2	آقاپور علیشاهی درباره اقدامات انجام شده در راستای سلامت زنان با توجه به اینکه در هفته سلامت بانوان قرار داریم، گفت: یکی از کار‌های اساسی که در مجلس دهم درباره سلامت زنان انجام دادیم، بحث ماده ۱۰۱ و ۱۰۲ برنامه ششم توسعه است که در رابطه با مشارکت‌های مدیریتی زنان است که زنان حتما در تصمیم گیری‌های سیاسی، اجتماعی و فرهنگی حضور فعال داشته باشند و جزء ارکان آن باشند.
3	نایب رئیس فراکسیون زنان مجلس شورای اسلامی افزود: مورد بعدی در این خصوص که در کمیسیون اقتصادی مجلس انجام شد، این بود که ۲۷ صدم از مالیات بر ارزش افزوده، برای ورزش همگانی و ورزش زنان اختصاص پیدا کرد و طی دو سالی که از انجام آن می‌گذرد شاهد اتفاقات خوبی بوده ایم.
4	وی با اشاره به مورد بعدی ادامه داد: سومین مورد که روی آن تاکید داریم و بنده نیز در حوزه انتخابیه خود بر آن تاکید داشته ام، بحث خانه‌های ورزش زنان روستایی است که این کار را در ۳۵ روستای شهرستان شبستر به عنوان پایلوت انجام دادیم که شاهد تاثیرات خوب آن هستیم، چراکه سلامت زنان روستایی نقش پررنگی در سلامت خانواده دارد.
5	مواردی نیز درباره بحث آسیب‌های اجتماعی وجود دارد که تلاش می‌کنیم با وزارت کشور بحث متفاوتی داشته باشیم.
6	آقاپور با تشریح وضعیت زندان زنان، گفت: بنده بار‌ها روی این قضیه تاکید داشته ام که زنان زندانی در دو زندان گرفتار هستند، یکی زندانی که در آن زندگی می‌کنند و دیگری زندانی است که متاسفانه عرف جامعه با سنت‌های اشتباه باعث می‌شود که این زنان گرفتار شوند.
7	وقتی یک زن زندانی می‌شود ماه‌ها از زندانی او می‌گذرد، اما هیچ کس به ملاقاتش نمی‌رود و خانواده اکراه دارند بگویند که همسر یا خواهرشان در زندان است، در حالی که اگر یک مرد زندانی شود همسر او وظیفه خود می‌داند که هر هفته به ملاقات برود و به او وفادار بماند، اما مردان این کار را برای زنان انجام نمی‌دهند.
8	نماینده مردم شبستر در مجلس شورای اسلامی با اشاره به بحث بهداشت زندان زنانی، تصریح کرد: در این رابطه حتی رغبت پزشکان به بخش بهداشت زنان و رسیدگی‌های دوره‌ای کم است که این هم یک درد مضاعف زنان زندانی است و با توجه به اینکه زنان حساس هستند، این امر باعث می‌شود که افسردگی در آن‌ها چندین برابر شود و دچار بیماری‌های خاص به خصوص بیماری‌های روانی شوند.
9	وی به زنان ایرانی که در زندان‌های خارج از کشور زندانی هستند، اشاره کرد و گفت: متاسفانه سن زنان زندانی خارج از کشور پایین است، ۱۷ زن گرفتار زندان‌های کشور آذربایجان آنجا هستند که این افراد از سال ۹۷ تا ۹۸ به جرم حمل مواد مخدر دستگیر شده اند که سن آن‌ها بین ۱۸ تا ۲۵ سال است؛ این موضوع برای کشور ما فاجعه است که در مرز ایرانی دستگاه‌ها و نظارت‌های لازم را نداریم، اما به محض اینکه حامل مواد از کشور عبور می‌کند در مرز کشور مقابل شناسایی و گرفتار دستگاه قضایی کشور همسایه می‌شوند.
10	نائب رئیس فراکسیون زنان مجلس شورای اسلامی افزود: این زنگ خطر برای همه جامعه است که وقتی معیشت اقتصادی کشور دچار عسر و حرج و سخت می‌شود، زنان طعمه‌های خوبی برای قاچاق کالا و مواد مخدر می‌شوند که ما باید در این مورد آسیب شناسی و دقت لازم را انجام دهیم.
11	در صحبتی که با این زنان داشتم، متوجه شدم که بیشتر افرادی که گرفتار شده اند از خانواده‌های فقیر، زنان سرپرست یا بد سرپرست خانوار بوده اند که طعمه قاچاقچیان شده اند و با دریافت مبالغ بسیار کم، مبادرت به قاچاق کرده اند و گرفتار زندان شده اند.
12	بیشتر بخوانید:خلا قوانین برای حمایت از مادران زندانی / مرخصی 9 ماهه زایمان با نصب دستبند الکترونیکی آقاپور در ادامه گفت: این زنان وقتی گرفتار زندان می‌شوند جسم سالمی ندارند چرا که مشکلات تغذیه‌ای دارند و بعد از ورود به زندان مشکلات آن‌ها چند برابر می‌شود.
13	یکی از مواردی که بنده روی آن خیلی تاکید دارم و در زندان زنان مشاهده نکرده ام، تغذیه صحیح این بانوان و دادن ویتامین‌ها و لوازم مورد نیاز به آن‌ها است، همچنین لازم است که حتما روزی یک لیوان شیر به آن‌ها داده شود و باید توجه کنیم که جسم زنان با مردان تفاوت دارد.
14	وی خاطرنشان کرد: بعضی از زنان زندانی در همان زندان فرزند خود را به دنیا می‌آورند و دوران شیردهی را می‌گذرانند و در کل معتقد هستم که حتما لیست غذایی زنان زندانی باید متفاوت باشد و همچنین پزشکان حتما به صورت دوره‌ای به آن‌ها رسیدگی کنند.
15	ما باید از آسیب‌های اجتماعی جلوگیری کنیم تا زنان گرفتار زندان نشوند، چرا که این زنان به دلیل شرایط خاص اقتصادی طعمه این گرفتاری‌ها می‌شوند.
