tabnak_data###تعطیلی پارکینگ «پروانه» بخاطر مشکلات ایمنی###https://www.tabnak.ir/fa/news/957610/تعطیلی-پارکینگ-پروانه-بخاطر-مشکلات-ایمنی###['اجتماعی', 'اجتماعی']###2020-02-08 13:17:00###۹۵۷۶۱۰###['تعطیلی', 'پارکینگ پروانه', 'مشکلات ایمنی']
1
1	شهردار منطقه 12 در مورد تعطیلی جمعه بازار در پاساژ پروانه گفت: این پاساژ و پارکینگ نیازمند مقاوم سازی هستند و کسبه روزبازار به مکان دیگر منتقل می‌شوند.
2	به گزارش ایسنا، علی محمد سعادتی گفت‌: پاساژ پروانه از نظر سازه، ایمنی لازم را ندارد و در مقابل حریق ناایمن است و هر لحظه امکان بروز حادثه در این پاساژ وجود دارد.
3	وی با بیان اینکه با توجه به حجم مراجعه به پاساژ پروانه و پارکینگ آن در جمعه بازار در صورت بروز حادثه اثرات مخاطرات آن کمتر از حادثه پلاسکو نخواهد بود، گفت: مقام سازی و ایمن سازی پاساژ پروانه و پارکینگ آن در دستور کار قرار گرفته است و از آنجایی که قرارداد بهره بردار پارکینگ نیز به پایان رسیده ، پروژه ایمن سازی این مکان در دستور کار قرار گرفته است.
4	سعادتی با اشاره به فعالیت جمعی از دست فروشان در پارکینگ این پاساژ در روزهای جمعه تصریح کرد: قرارداد بهره بردار با شهرداری تهران به پایان رسیده است و ما مزایده‌ای برای این پاساژ و پارکینگ آن برگزار نخواهیم کرد.
5	اما برای کسبه جمعه بازار در حال بررسی چند مکان هستیم که این افراد را در یک محل دیگر که ایمنی لازم را نیز دارد، مستقر کنیم.
6	شهردار منطقه 12 در پاسخ به سوالی مبنی بر اینکه برخی از کسبه این جمعه بازار درخواست داشتند که بعد از ایام عید و در سال آینده این مقاوم سازی انجام شود، گفت‌: دقت داشته باشید که قرارداد بهره بردار بهمن ماه به پایان می‌رسد و کار مقاوم سازی با توجه به ویژگی این پاساژ باید هر چه سریعتر آغاز شود و باید بگویم همان اهمالی که در مورد ایمنی پاساژ پلاسکو اتفاق افتاد نباید در مورد مابقی مراکز خرید نیز صورت گیرد و دیدید که پلاسکو سالهای سال، با وجود مشکلات ایمنی فعال بود، اما یک حادثه سبب شد که این اتفاق به فاجعه ملی تبدیل شود و اگر در این بازه‌ی زمانی تا ایمن سازی پاساژ پروانه اتفاقی رخ دهد که ناشی از عدم ایمنی باشد، چه کسی پاسخگو است.
