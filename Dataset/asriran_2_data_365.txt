asriran_2_data###مثلت FATF، استراماچونی و ویلموتس/ ردپای پولشویی!###https://www.asriran.com/fa/news/702799/مثلت-fatf-استراماچونی-و-ویلموتس-ردپای-پولشویی###['ورزشی']###2019-12-10 09:51:00###۷۰۲۷۹۹###['ایتالیا', 'پولشویی', 'استراماچونی']
3
1	موضوع پرداخت دستمزد بازیکنان و مربیان خارجی فوتبال ایران از طریق مجاری بانکی به بن‌بست رسیده و تنها راه حل موجود یعنی پرداخت از طریق شخص سوم نیز مطابق قوانین کشورهای اروپایی مبنی بر مبارزه با پولشویی با سخت‌گیری‌های شدیدی مواجه شده است.
2	به گزارش ایسنا، به گفته وکلای آندره‌آ استراماچونی، واریز دستمزد این مربی از حسابی به غیر از حساب ارزی باشگاه استقلال، منجر به مسدود شدن حساب این سرمربی ایتالیای در ایتالیا شده و به همین دلیل استراماچونی قادر به ادامه همکاری نیست.
3	رسانه‌های ایتالیایی در توضیحات بیشتر اعلام کردند که این مربی به علت واریز مبالغی از طریق حساب شخص سوم و وجود اسناد مبنی بر پولشویی، بلوکه شده است.
4	ایراد اتهام پولشویی و طرح آن توسط استراماچونی در وهله نخست با تعجب و در عین حال بی‌توجهی اهالی فوتبال و هواداران استقلال همراه شد، چرا که مساله پولشویی در ایران به علت عدم اجرای کنوانسیون‌های جهانی برای مقابله با این پدیده، با سخت‌گیری همراه نیست اما در کشورهای عضو این کنوانسیون بسیار سخت‌گیرانه دنبال می‌شود.
5	با توجه به تحریم‌های سنگین آمریکا علیه نظام بانکی ایران و قطع ارتباط شبکه‌ بانکی داخل کشور با خارج از کشور، امکان انتقال وجه به صورت مستقیم وجود ندارد و هر بانکی که در این زمینه با ایران همکاری کند، به اتهام دور زدن تحریم‌های آمریکا مجازات می‌شود.
6	با همین علت استقلالی‌ها برای حل مشکل پرداخت دستمزد استراماچونی راه‌های جایگزین مانند پرداخت پول از طریق صرافی‌های داخل و خارج از کشور و یا انتقال از حساب شخصی افراد نامعلوم را انتخاب کرد.
7	در همین رابطه رئیس هیات مدیره استقلال گفت: "در قرارداد قید شده که پول به حساب او در میلان پرداخت شود.
8	آخرین بار این پول را از طریق یکی از صرافی‌ها واریز کردیم که او گفت مشکل‌ساز شده است.
9	بعدها او حسابی از کشور چک اعلام کرد که پول ارسالی ما برگشت خورد".
10	تبدیل سود حاصل از خلافکاری و فساد به دارایی‌های به ظاهر مشروع، پولشویی نامیده می‌شود که در این فرایند، پول حاصل از اقدامات غیرقانونی تبدیل به پول یا ثروتی می‌شود که در ظاهر از راه‌های قانونی بدست آمده‌ و به این طریق «پول شسته شده» وارد اقتصاد می‌شود.
11	اما به جز مسائل خلافکاری و مرتبط با قاچاق و فساد، در برخی از کشورها پولشویی را تحت عنوان مبهم کردن منشأ منابع مالی تعریف می‌کنند که این مورد درباره قرارداد سرمربی ایتالیایی استقلال صدق می‌کند چرا که مسئولان استقلال به دنبال دور زدن تحریم‌ها و مبهم کردن پرداختی‌ها به سرمربی خود بودند که مسئولان بانکی در ایتالیا نیز نسبت به واریز مبالغی از طریق حساب شخص سوم و ارائه نشدن اسناد و مدارک کافی، استراماچونی را متهم به پولشویی کردند.
12	گروه ویژه اقدام مالی یا FATF، یک سازمان بین دولتی است که در سال ۱۹۸۹ با ابتکار جی۷ با نگرش به سیاست‌های توسعه برای مبارزه با پول‌شویی بنیاد شده‌ است.
13	این سازمان در سال ۲۰۰۱ به کارزار مبارزه با تأمین مالی تروریسم پیوست.
14	اتحادیه FATF دارای یک دستورالعمل ۴۰ ماده‌ای است که کلیه جنبه‌های مبارزه با پول‌شویی را دربرمی‌گیرد.
15	دستورالعمل اجرایی اتحادیه FATF به صورتی نوشته شده‌ است که هم قابل اجرا توسط کلیه اعضا باشد و هم اینکه مبادلات پولی قانونی کشورهای عضو را محدود نکند و مانع توسعه اقتصادی کشورها نشود.
16	طی سالیان گذشته کشورهای توسعه یافته و دارای سازوکار اقتصادی و بانکی مشخص به این کنوانسیون پیوستند اما همچنان کشورهای متعددی مانند ایران نیز در آستانه الحاق به این کنوانسیون هستند.
17	بر این اساس از آنجایی که ایتالیا و بلژیک عضو FATF هستند، پرداخت‌های فدراسیون فوتبال و باشگاه استقلال با منشاء نامعلوم به ویلموتس و استروماچونی از نگاه بانک‌های اروپایی در زمره پولشویی تلقی و با آنها برخورد شده است.
18	دقیقا همان موضوعی که باعث بلوکه شدن حساب‌های استراماچونی در ایتالیا شد.
19	این مورد برای مارک ویلموتس، سرمربی تیم ملی ایران هم صدق می‌کند.
20	او علی‌رغم فراهم شدن پول از سوی فدراسیون فوتبال حاضر به دریافت دستمزدش از سوی حساب شخص سوم یا صرافی نشد و برای دور زدن تحریم‌ها با ایران همکاری نکرد چرا که بلژیک نیز همانند ایران عضوی از کنوانسیون FATF است.
21	کشوری مانند کرواسی که باشگاه پرسپولیس قبلا مبالغی را به حساب برانکو ریخته بود، عضو این کنوانسیون نیست.
22	بر همین اساس باشگاه استقلال نیز در بیانیه رسمی‌ خود اعلام کرد که برای حل این مشکل از استراماچونی خواسته در ترکیه حساب بانکی افتتاح کند تا با توجه به دست باز مسئولان استقلال در این کشور، دستمزش را دریافت کند.
23	بیانیه باشگاه استقلال در این باره به صراحت می‌گوید: "باشگاه استقلال طی مکاتباتی مکرر از سرمربی خود درخواست افتتاح حساب در کشور ترکیه را کرده است تا از این طریق دستمزد او را به حسابش منتقل کند که استراماچونی از این کار امتناع ورزیده و در نهایت به علت پرداخت مطالباتش به حساب‌های بانکی موجود در ایتالیا، مورد اتهام پولشویی قرار گرفته است".
24	در حقیقت قواعد FATF باعث ایجاد بن‌بستی در مسیر موفقیت استقلال و مربی ایتالیایی شد و وضعیت کنونی را برای آبی‌های پایتخت رقم زده است و حتی باعث شده فدراسیون فوتبال نیز به استقبال درخواست فسخ قرارداد ویلموتس برود.
25	واقعیتی که هیچ ارتباطی به فوتبال ایران است.
