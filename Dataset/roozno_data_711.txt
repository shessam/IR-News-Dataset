roozno_data###اصلاح‌طلبان برای ماندن در قدرت خیلی محافظه‌کاری کردند/ ممکن است انشقاقی که در مجلس دوم رخ داد، بعد از ۱۴۰۰ تکرار شود/ صرفا با کار جهادی نمی‌توان با بانک‌های دنیا ارتباط برقرار کرد###http://roozno.com//fa/news/418918/اصلاح‌طلبان-برای-ماندن-در-قدرت-خیلی-محافظه‌کاری-کردند-ممکن-است-انشقاقی-که-در-مجلس-دوم-رخ-داد-بعد-از-۱۴۰۰-تکرار-شود-صرفا-با-کار-جهادی-نمی‌توان-با-بانک‌های-دنیا-ارتباط-برقرار-کرد###[]###2020-03-18 11:09:00###۴۱۸۹۱۸###['اصلاح طلبان', 'قدرت']
1
1	یک نماینده مجلس ضمن برشمردن دلایل شکست اصلاح‌طلبان در انتخابات اخیر، احتمال انشقاق بین اصولگرایان در صورت پیروزی‌شان در انتخابات دولت سیزدهم بعد از سال ۱۴۰۰ را مطرح کرد.
2	به گزارش روز نو :شهاب‌الدین بی‌مقدار نماینده مردم تبریز درباره عدم موفقیت اصلاح‌طلبان در انتخابات مجلس یازدهم گفت: شرایط کشور طوری شده که به خاطر اینکه بتوانند در مجلس برنده شوند تبلیغات زیادی علیه مجلس دهم صورت گرفت؛ علیرغم این که مجلس دهم اصلا مجلس اصلاح‌طلب نیست و فراکسیون امید نهایتا نود تا صد نفر عضو وفادار داشت و بقیه هم گاهی همراهی می‌کردند و گاهی نمی‌کردند.
3	در جامعه با غول رسانه‌ای که دارند تلقین کردند که مجلس دهم در دست اصلاح‌طلبان بود.
4	نماینده مردم تبریز گفت: ضمن اینکه اصلاح‌طلبان در مجلس کوتاهی کردند و یکی از آنها این بود که وقتی شورای سران سه قوه تشکیل شد، درباره اولین تصمیمشان که راجع به پیمان ارزی بود نامه‌ای نوشتم و اعتراض کردم و گفتم قانون مصوب مجلس وجود دارد و سال‌هاست اجرا می‌شود و نباید این کار را بکنید و با آقای لاریجانی هم صحبت کردم و گفتم شما حق ندارید از طرف کل مجلس آنجا تصمیم بگیرید که او نیز گفت چه کار کنیم؟ گفتم این قدر فورس ماژور نیست و متوجه خواهید شد چقدر تصمیمتان غیرکارشناسی بوده است و همین گونه شد.
5	عضو فراکسیون امید مجلس تصریح کرد: آقای لاریجانی گفتند چه کار کنیم؟ گفتم یک لایحه سه فوریتی تهیه شود و دولت به مجلس بگوید می‌خواهیم این کار انجام شود و با این کار خاصیت مجلس از دست نمی‌رود.
6	عضو کمیسیون شوراها و امور داخلی کشور تاکید کرد: در کل مردم از مجلس ناامید شدند چون مجلس تقریبا در خیلی از موارد اختیاری هم ندارد.
7	استیضاح امضا می‌کنیم می‌گویند گفته شده این کار را نکنید.
8	می‌خواهند سوال کنند می‌گویند نمی‌شود.
9	یا بعضی چیزها مثل بنزین تصمیم گرفته می‌شود و دست مجلس در حنا بود.
10	این موارد باعث شد در کل مردم یک ناامیدی نسبت به مجلس پیدا کنند.
11	بی‌مقدار گفت: از طرف دیگر من بارها این را مطرح کردم و اعتراضم این بود که اصلاح‌طلبان به خاطر این که در قدرت بمانند خیلی محافظه‌کاری کردند و کمتر طرف مردم را داشتند تا ماندن و حفظ خودشان در قدرت.
12	اینها باعث شد که عده‌ای از اصلاح‌طلبان اندیشمند دلگیری پیدا کردند و نه بریدن و جدایی.
13	از طرف دیگر شورای نگهبان هم اکثر اصلاح‌طلبان را رد صلاحیت کرد و آنهایی را هم که تایید کرده بودند مردم آنان را خیلی به عنوان اصلاح‌طلب واقعی و این که مدافع حقوق مردم باشند نمی‌شناختند.
14	نماینده اصلاح‌طلب مجلس دهم گفت: مورد دیگر این است که مردم در انتخابات خیلی کم شرکت کردند.
15	مردم در شهرهای بزرگ مثل تهران، اصفهان، تبریز، شیراز و جاهای دیگر در انتخابات خیلی کم شرکت کردند.
16	مثلا در تبریز برای لیست دادن نفر نمانده بود که شورای اصلاح‌طلبان آذربایجان شرقی لیست دهد.
17	این بود که لیست ندادند و استقبال در تبریز هم کم شد.
18	وی ادامه داد: درنتیجه وقتی مردم پای صندوق نمی‌آیند و موضوع رأی‌های خاکستری را هم که در نظر بگیریم باعث شد اصلاح‌طلبان رأی نیاوردند.
19	به نظرم بعضی از احزاب اصلاح‌طلب خیلی اشتباه بزرگی کردند.
20	علیرغم اینکه شورای اصلاح‌طلبان گفته بود لیست نمی‌دهیم ولی احزاب لیست دادند و برآورد غلطی کردند و من خودم شخصا به بعضی از دوستان گفتم پول خود را هدر ندهید چون رأی نمی‌آورید، گفتم اگر نمی‌خواهید انصراف هم دهید فعالیت نکنید و لیست ندهید تا آبرویتان نرود.
21	این که نفر سی و چهارم به بعد به اصلاح‌طلبان تعلق گیرد خیلی بد است.
22	عضو کمیسیون شوراها و امور داخلی کشور گفت: عامل دیگر جریان‌های سقوط هواپیما و روشن نشدن مسائل آبان ماه و مشکلات معیشتی و اقتصادی بود که مردم آنها را از مجلس و دولت می‌دانند.
23	دولت را هم منتسب به اصلاح‌طلبان می‌دانند.
24	بالاخره اصلاح‌طلبان تلاش کردند و آقای روحانی رأی آورد و ایشان از اصلاح‌طلبان و فراکسیون امید مشاوره‌ای نگرفت و با تعارف برخورد کرد و هیچ وقت نشد در موضوعی بگوید دوستان فراکسیون امید شما که این همه تلاش کردید و من رئیس‌جمهور شدم نظرتان را بدهید.
25	اینها همه باعث شد مردم فاصله پیدا کردند و یکی از عوامل عمده رد صلاحیت گسترده شورای نگهبان از اصلاح‌طلبان و نیروهای مستقل بود که اکثر جاها حذف کردند.
26	نماینده مردم تبریز در مجلس دهم گفت: اینها موجب شد مردم پای صندوق نیایند و وقتی مردم نیامدند طرف مقابل با علاقه و با تبلیغاتی که کرده بودند و جبهه پایداری هم به آنها پیوست، رأی آوردند.
27	به نظرم اصلاح‌طلبان باید خودسازی خود را شروع کنند و بارها هم گفتم مشی اصلاح‌طلبی برخاسته از جمهوریت نظام است و جمهوریت نظام الان خیلی تضعیف شده و باید با بدنه جامعه و خصوصا دانشگاه‌ها، دانشجویان و طبقاتی که حاضرند هزینه بدهند و مسائل را تبیین کنند.
28	وی خاطرنشان کرد: ما در این کشور برای تغییر چاره‌ای جز صندوق رأی نداریم چون اگر حاکمیت این روش را نپذیرد و اصلاح‌طلبان یا گروه‌های دیگر فعالیت نکنند تا مردم تشویق شوند با صندوق رأی تکلیف روشن شود جامعه رادیکالیزه می‌شود.
29	در این حالت عده‌ای از خارج کشور دوست دارند کشور به هم بریزد و به همین خاطر به این تنور می‌دمند و آن را داغ‌تر می‌کنند.
30	پیشنهادم این است که نباید خود را ببازیم؛ بالاخره انتخابات است و رأی نیاوردیم اما اصلاح‌طلبان باید منسجم‌تر شوند.
31	عضو کمیسیون شوراها و امور داخلی کشور با اشاره به میزان مشارکت مردم در انتخابات عنوان کرد: حاکمیت به این دقت کند که این نشان‌دهنده ایجاد یک فاصله و شکاف بین مردم و حاکمیت است و باید کاری کنند که اجازه بدهند احزاب قوی و تقویت شوند تا این شکاف بازسازی شود.
32	نهایت کلام این است که اگر جمهوریت نظام را ضعیف کنیم و مردم از انتخابات برداشت تشریفاتی کنند، همین می‌شود.
33	بی‌مقدار در بیان ارزیابی خود از مجلس یازدهم و دسته‌بندی اصولگرایان گفت: چون در ابتدای مجلس یک رقیب مشترک به نام دولت دارند خیلی به هم ایراد نخواهند گرفت و سعی خواهند کرد بیش از این در مورد مسائل جامعه خصوصا در مسائل معیشتی دولت را مقصر جلوه دهند و احتمال اینکه در اوایل کار تندروهایشان شروع کنند علیه دولت و مخصوصا رئیس‌جمهور شعار بدهند و مسأله عدم کفایت را مطرح کنند زیاد است.
34	ولی اتفاق نمی‌افتد چون فکر نمی‌کنم مقام معظم رهبری اجازه چنین کاری را دهند.
35	عضو فراکسیون امید مجلس گفت: پیش بینی بنده این است که حالا که مجلس یک دست شده اگر در سال ۱۴۰۰ دولت هم یک دست شود شاید به این برسند که راه حل مسائل تعامل با جهان است و اگر بخواهیم با جهان دائم در جنگ باشیم شاید نتوانیم مسائل داخلی را حل کنیم.
36	پیش‌بینی می کنم شاید بعد از سال ۱۴۰۰ تصمیماتی بگیرند و حتی احتمال دارد در سال ۱۳۹۹ هم اقداماتی کنند تا تنش ها را کم سازند.
37	چون الان برای حل معیشت مردم، مسأله بیکاری و ازدواج جوانان و هزاران مشکل اجتماعی و سیاسی نیاز است که سرمایه‌گذاری انجام شود.
38	نماینده اصلاح‌طلب مجلس دهم گفت: سرمایه‌گذاری هم با شرایطی که کشور از دو طرف در تحریم است که یکی تحریم امریکا و دیگری خود تحریمی است که با عدم تصویب FATF ایجاد شد با مشکل مواجه خواهد شد.
39	جامعه هم که با آنها همراه نیست.
40	به نظرم اگر بخواهند جامعه را بررسی کننند و ملاک درست داشته باشند باید شهرهای بزرگ مثل تهران، اصفهان، مشهد، ساری، تبریز، شیراز، ارومیه و غیره.
41	را بیشتر بررسی کنند و بعید می‌دانم چنین کاری انجام دهند؛ چون باز هم شعارهایی که برای طرفداران خود دادند را خواهند داد.
42	عضو کمیسیون شوراها و امور داخلی کشور گفت: بعد از این که ۱۴۰۰ اتفاق بیافتد اگر رئیس‌جمهور هم از خودشان باشد کشور کاملا یک دست می‌شود یعنی قوه قضاییه، مقننه و مجریه یکی می‌شود و اگر در آن زمان مشکلات جامعه ادامه پیدا کند چون رقیبی ندارند که او را بکوبند آن گاه اختلافات بین‌شان شروع خواهد شد و انشقاق ایجاد خواهد شد.
43	نماینده مجلس دهم گفت: انشقاقی که در کشور در مجلس دوم اتفاق افتاد بر سر مسأله خط امامی و غیر خط امامی بود و این بعدا به اصولگرا و اصلاح طلب تبدیل شد.
44	اتفاقی که در مجلس دوم افتاد به نظرم بعد از سال ۱۴۰۰ در این مجلس نیز اتفاق خواهد افتاد.
45	بی‌مقدار در پایان گفت: امیدوارم باز هم مردم را فراموش نکنند.
46	اینکه در انتخابات شعار دادند ما مشکل معیشت را حل می‌کنیم و راه حل‌های جهادی و انقلابی داریم از آنها استفاده کنند که البته بعید می‌دانم چون با راه حل جهادی نمی‌توان نرخ دلار را پایین آورد یا با بانک‌های دنیا ارتباط برقرار کرد.
47	راه حل جهادی برای برخی کارهای داخلی جواب می‌دهد اما برای کارهای خارجی باید فکر درستی داشته باشند و اندیشه کنند و این کارها را انجام دهند.
