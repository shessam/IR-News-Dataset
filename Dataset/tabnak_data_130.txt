tabnak_data###توافق محرمانه ترامپ و برهم صالح برای بقای نیروهای آمریکایی در عراق/گزارش «الجزیره» از یگان سرّی ۹۱۰ حزب‌الله/تحریم برخی افراد و شرکت‌های مرتبط با پتروشیمی ایران/ درخواست نتانیاهو برای تقابل کشورهای جهان با ایران###https://www.tabnak.ir/fa/news/954053/توافق-محرمانه-ترامپ-و-برهم-صالح-برای-بقای-نیروهای-آمریکایی-در-عراقگزارش-الجزیره-از-یگان-سرّی-۹۱۰-حزب‌اللهتحریم-برخی-افراد-و-شرکت‌های-مرتبط-با-پتروشیمی-ایران-درخواست-نتانیاهو-برای-تقابل-کشورهای-جهان-با-ایران###['صفحه نخست', 'بین\u200cالملل']###2020-01-24 09:33:00###۹۵۴۰۵۳###['تحولات خاورمیانه', 'تحولات سوریه', 'ایران و آمریکا', 'تحولات یمن', 'تحولات عراق', 'اروپا', 'برجام']
1@@@2
1	توافق محرمانه ترامپ و برهم صالح برای بقای نیروهای آمریکایی در عراق، آغاز نشست وزرای خارجه کشورهای همسایه لیبی در الجزائر، گزارش «الجزیره» از یگان سرّی ۹۱۰ حزب‌الله و درخواست نتانیاهو برای تقابل کشورهای جهان با ایران از جمله مهم ترین خبرها و رویدادهای مرتبط با خاورمیانه در 24 ساعت گذشته بوده اند.
2	در این میان، باید به تحریم برخی افراد و شرکت‌های مرتبط با پتروشیمی ایران نیز اشاره کرد.
3	به گزارش تابناک، آمریکا برخی افراد و شرکت‌های مرتبط با پتروشیمی ایران را تحریم کرد.
4	آن گونه که وزارت خزانه‌داری آمریکا اعلام کرده، یک فرد ایرانی، یک فرد چینی و ۶ شرکت مستقر در امارات عربی متحده و چین مشمول این تحریم‌ها می‌باشند.
5	وزارت خزانه داری آمریکا در بیانیه‌ای که در این ارتباط منتشر کرده، مدعی شده که این تحریم‌ها به دلیل «ارتباط با صنایع پتروشیمی ایران» می‌باشد.
6	در بیانیه وزارت خزانه‌داری آمریکا افراد و شرکت‌های ذیل مشمول تحریم‌های آمریکا عنوان شده است: علی بایندریان ژیکینگ ونگ شرکت بنتاکو دی‌ام‌سی‌سی شرکت جیاشیانگ شرکت پیکویو شرکت سِیگ انرژی شرکت پتروشیمی شاندونگ کیاوانگوا شرکت پتروشیمی تریلینساز سوی دیگر «استیون منوشین»، وزیر خزانه‌داری آمریکا در ارتباط با این تحریم‌ها، مدعی شده است که بخش‌های نفت و پتروشیمی یکی از منابع اصلی تأمین مالی فعالیت‌های ایران است.
7	اعمال این تحریم‌ها در راستای سیاست فشارحداکثری آمریکا علیه ایران صورت می‌گیرد.
8	سیاست‌هایی که به اعتقاد بسیاری از کارشناسان تا کنون نتایجی برای واشنگتن نداشته است.
9	کاخ سفید روز پنج‌شنبه اعلام کرد، دونالد ترامپ و برهم صالح بر باقی ماندن ارتش آمریکا در این کشور در پی نشستی محرمانه میان خود در داووس سوئیس توافق کردند.
10	به گزارش ایسنا، المسله گزارش داده است، در بیانیه کاخ سفید آمده است، دونالد ترامپ، رئیس‌جمهوری آمریکا و برهم صالح، همتای عراقی‌اش در حاشیه نشست داووس بر اهمیت ادامه مشارکت امنیتی بین آمریکا و عراق از جمله جنگ علیه داعش توافق کردند.
11	کاخ سفید افزود، ترامپ بار دیگر بر تعهد ثابت واشنگتن در قبال عراق در برخورداری از حاکمیت، ثبات و شکوفایی تاکید کرد.
12	کاخ سفید گفت، برهم صالح هم گفت، واشنگتن و بغداد روابط مستمری دارند و آمریکا شریک عراق در جنگ علیه داعش است.
13	او به ترامپ گفت: این ماموریت باید تکمیل شود و من به تو ایمان دارم و در این ماموریت با تو همکاری می‌کنم تا عراق شکوفا و با حاکمیت در صلح چه در سطح داخلی و چه در سطح همسایگانش به سر ببرد.
14	وزرای خارجه هفت کشور همسایه لیبی اعم از الجزائر، مصر، تونس، سودان، چاد، مالی و نیجر روز پنجشنبه در پایتخت الجزائر با هدف بررسی تحولات لیبی نشستی برگزار کردند.
15	«سامح شکری» وزیر خارجه مصر در این نشست، ترکیه را عامل بی‌ثباتی در لیبی برشمرد و گفت که ترکیه برای دخالت نظامی در یک کشور عربی تلاش می‌کند و با این کار قوانین بین‌المللی را نقض می‌کند.
16	شکری با بیان اینکه «ترکیه افراد مسلح خارجی را وارد لیبی می‌کند و ما بارها گفته‌ایم که با این اقدامات مخالف هستیم»، گفت: ما حامی ملت لیبی هستیم و این ملت نیز با نقض حاکمیت کشورشان مخالف است.
17	طبق گزارش شبکه سعودی العربیه، وزیر خارجه مصر همچنین گفت که بحران لیبی تنها با تشکیل دولت مستقل و خلع سلاح شبه‌نظامیان حل خواهد شد.
18	ترکیه و مصر که به دلیل موضوع اخوان المسلمین بشدت دچار اختلاف هستند، در پرونده لیبی نیز مقابل هم قرار دارند.
19	عربستان، مصر و امارات از شبه‌نظامیان شرق لیبی حمایت می‌کنند و ترکیه به همراه قطر از دولت «وفاق ملی» در غرب لیبی.
20	برای حل بحران لیبی، روز یکشنبه گذشته هم کنفرانسی بین‌المللی در برلین با مشارکت آمریکا، روسیه، فرانسه، بریتانیا، چین، آلمان، ترکیه، ایتالیا، مصر، امارات، الجزایر، کنگو و چهار سازمان بین‌المللی و منطقه‌ای شامل سازمان ملل، اتحادیه اروپا، اتحادیه آفریقا و اتحادیه عرب) برگزار شد و شرکت‌کنندگان در این کنفرانس تصمیماتی اتخاذ کردند که از جمله آن درخواست از تمامی طرف‌ها برای کاهش تنش و آتش‌بس در لیبی بود.
21	کشورهای شرکت‌کننده همچنین از شورای امنیت سازمان ملل خواستند که در صورت نقض موارد یادشده متناسب با حجم اقدام ناقضان را تحریم کند.
22	شبکه قطری «الجزیره» در گزارشی به معرفی «یگان ۹۱۰» جنبش حزب‌الله لبنان پرداخت و آن را مجموعه‌ کاملا محرمانه اطلاعاتی و هجومی متشکل از افراد نخبه خواند که از گروه‌های کوچک تشکیل شده و نحوه کار آن شبکه‌های، غیر منفصل و تکاملی است.
23	در این گزارش آمده است: این یگان عملیات خارجی حزب‌الله لبنان است که به صورت مستقیم به امنیت نظامی آن مرتبط است و مسؤولیت اجرای عملیات‌های حزب‌الله در خارج خاک لبنان را بر عهده دارد.
24	از نظر جغرافیایی بنا به گفته «نیکولاس راسموسن» مدیر مرکز ضد تروریسم آمریکا، اعضای این یگان در سرتاسر جهان پراکنده هستند و بر اساس گفته «متیو لِوِت» مدیر برنامه ضد تروریسم و اطلاعات در پژوهشکده واشنگتن، آماده زدن اهداف آمریکا و اسرائیل هستند.
25	مسؤولیت این یگان را (سید) حسن نصرالله دبیر کل حزب‌الله شخصا برعهده دارد.
26	الجزیره ادامه داد:عناصر شیعه و غیر شیعه در این یگان هستند که با احتیاط زیاد انتخاب می‌شوند و تحت آموزش‌های نظامی در سطح بالا قرار می‌گیرند، آنها تابعیت‌ها و اسناد خارجی مختلف دارند که برای تحرکت آزادانه در سطح جهان کمکشان می‌کند؛ سرمایه‌گذاری‌هایی که انجام می‌دهند ویترین خارجی فعالیت این یگان امنیتی محرمانه است و از روابط شان با طرف‌های حامی حزب‌الله در خارج بهره می‌برند.
27	شبکه‌های محلی را در هر مکانی برای کمک به اجرای فعالیت‌های یگان به کار می‌گیرند.
28	همانطور که ویژگی متمایز عملیات این یگان مدت زمان طولانی آن و اهداف راهبردی بلند مدت است.
29	الجزیره درباره طلال حمیه فرمانده یگان مذکور نوشت: وی «طلال حسین حمیه» با کنیه «ابی جعفر» فرمانده اجرایی فعلی یگان ۹۱۰ است که فرماندهان نظامی اسرائیلی به او لقب «شبح» داده‌اند زیرا هیچ سند رسمی از وی در لبنان وجود ندارد و به کلی از زندگی اجتماعی و ظهور علنی به دور است و احتیاط‌های امنیتی را شدیدا رعایت می‌کند.
30	حمیه اکنون این یگان را در منصبی اداره می‌کند که پیشتر فرمانده مشهورتر حزب‌الله «عماد مغنیه» بر عهده داشت، کسی که در سال ۲۰۰۸ در دمشق ترور شد.
31	طلال چندین اسم مستعار مانند «طلال حسنی»، «عصمت میزارانی» دارد و دفتر تحقیقات فدرال خانواده حمیه را به خانواده «اسامه بن لادن» موسس گروهک القاعده تشبیه کرده و آن را «خانواده بن لادن لبنانی» نامیده زیرا یکی از معروف‌ترین خانواده‌ها در دایره حزب‌الله است.
32	در پایان این گزارش ادعا شده، از سناریوهای احتمالی ایران برای گرفتن انتقام ترور سردار «قاسم سلیمانی» فرمانده نیروی قدس سپاه به دست آمریکا، واگذاری مأموریت به یگان ۹۱۰ حزب‌الله است.
33	«بنیامین نتانیاهو» نخست‌وزیر رژیم صهیونیستی روز پنجشنبه در سخنرانی خود در مراسم «هولوکاست» خواستار موضع یکپارچه رهبران جهان علیه ایران شد.
34	به نوشته روزنامه «تایمز اسرائیل»، نتانیاهو در این سخنرانی مدعی شد، بابت این‌که رهبران جهان «موضعی واحد در برابر ضدیهودترین رژیم در این سیاره اتخاد نکرده‌اند، نگران هستم».
35	نخست‌وزیر رژیم صهیونیستی در جمع رهبران کشورهای غربی حاضر در این نشست به ادعاهای خود ادامه دارد و گفت: «اسرائیل از [دونالد] ترامپ، رئیس‌جمهور [آمریکا] و معاونش مایک پنس به‌خاطر مقابله با رهبران ظالم تهران که ثبات خاورمیانه و کل جهان را تهدید می‌کنند، تشکر می‌کند».
36	وی افزود: «همه دولت‌ها را برای تلاش برای مقابله با ایران فرا می‌خوانم».
