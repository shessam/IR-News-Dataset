asriran_1_data###وزارت بهداشت: هنوز منبع سرایت کروناویروس در کشور مشخص نشده است/ برای افراد عادی استفاده از ماسک را توصیه نمی‌کنیم###https://www.asriran.com/fa/news/714722/وزارت-بهداشت-هنوز-منبع-سرایت-کروناویروس-در-کشور-مشخص-نشده-است-برای-افراد-عادی-استفاده-از-ماسک-را-توصیه-نمی‌کنیم###['اجتماعی ']###2020-02-20 16:38:00###۷۱۴۷۲۲###['کرونا', 'وزارت بهداشت']
12
1	بر اساس شواهد آزمایشگاهی، ابتلای سه نفر از بیماران بستری در قم و اراک به کرووید ۱۹ تایید شده و بیماران مذکور در حال حاضر در بیمارستان تحت مراقبت قرار دارند.
2	رئیس مرکز روابط عمومی و اطلاع رسانی وزارت بهداشت ضمن تایید ابتلای سه مورد جدید به کروناویروس به ایسنا گفت: هر سه بیمار تابعیت ایرانی داشته و فرد مبتلا در اراک نیز ساکن قم و از همکاران پزشک ما است که با احتساب این موارد تعداد مبتلایان کرووید ۱۹ تایید شده در کشور به پنج نفر می رسد.
3	وی ضمن تشریح ماجرای انتقال بیماران کرونایی از قم به تهران، عنوان کرد: هنوز به طور دقیق منبع سرایت و انتقال بیماری در کشور مشخص نشده است.
4	دکتر کیانوش جهانپور در گفت و گو با ایسنا، درباره ماجرای انتقال بیمار مبتلا به کرونا از قم به تهران که توسط رئیس مرکز مدیریت بیماری‌های واگیر اعلام شد، اظهار کرد: قبل از اینکه کرونا در قم تشخیص داده شود، برخی افراد خودشان به بیمارستان های تهران مراجعه کردند.
5	در عین حال به طور کلی ۵ مورد بیمار از قم به تهران منتقل شده بود، اما از زمانی که تشخیص در قم قطعی شد، بیمارستان قم فعال شده و دیگر بیماران را منتقل نمی‌کنند.
6	وی با بیان اینکه ماسک به اندازه کافی وجود دارد، گفت: البته برای افراد عادی استفاده از ماسک را توصیه نمی‌کنیم.
7	ماسک را برای افرادی که در محل حضور دارند و یا افراد پرخطر بر اساس پروتکل‌ها در اختیارشان قرار می‌دهیم.
8	جهانپور درباره نحوه ابتلای پنج مورد قطعی کرونا، گفت: هنوز به طور دقیق نقشه اپیدمیولوژیک و منبع سرایت و انتقال مشخص نشده است.
9	وی درباره نحوه دفن دو موردی که براثر کرونا فوت کردند، نیز ادامه داد: مانند سایر موارد بیماری های عفونی که پروتکل دفن مشخصی دارند، افرادی که بر اثر ابتلا به کرونا فوت شدند، بر اساس پروتکل بهداشتی مشخصی دفن می‌شوند و همکاران بهداشت محیط در مراکز بهداشتی استان‌ها و شهرستان‌ها نظارت می‌کنند.
10	به گزارش ایسنا، با دستور وزیر بهداشت، مرخصی تمامی روسا و معاونین دانشگاه ها و دانشکده های علوم پزشکی سراسر کشور تا اطلاع ثانوی لغو و مقرر شده است که تمامی ماموریت های خارج از کشور نیز از دستور کار، خارج شود.
11	همچنین پیشنهاد محدود کردن موقت رفت و آمد به حرم مطهر حضرت فاطمه معصومه(س)، مسجد جمکران و سایر اماکن زیارتی و محال تجمع در شهر قم، ارائه شده است.
12	توصیه وزارت بهداشت، لغو اردوهای سیاحتی و زیارتی دانشجویی و دانش آموزی و همچنین لغو تمامی سمینارها و همایش ها در شهر قم تا اطلاع ثانوی است و این موضوع به اطلاع نهادهای ذیربط نیز رسیده است.
13	پیشنهادات و توصیه های پیشگیرانه و بهداشتی برای برگزاری انتخابات در سراسر کشور و به ویژه حوزه انتخابیه قم، به اطلاع ستاد انتخابات کشور رسیده و وزارت کشور ضمن استقبال، این موارد را در دستور کار خود قرار داده است.
14	روابط عمومی دانشگاه علوم پزشکی بوشهر نیز در این خصوص اعلام کرد: "با توجه به حساسیت موضوع و در ادامه فعالیت های صورت گرفته در روزهای گذشته بین دانشگاه و همه سازمان های همکار، نشست فوری توسط مدیران حوزه سلامت استان و روسای بیمارستان ها برگزار شد که در این جلسه تمهیدات لازم در این خصوص اندیشیده شد، ضمنا از ابتدای گسترش این بیماری در دنیا، کنترل مرزهای هوایی و دریایی به صورت مداوم انجام گرفته و موردی از کرونا در استان بوشهر گزارش نشده است.
15	بیشتر بخوانید:
