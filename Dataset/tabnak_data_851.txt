tabnak_data###ترامپ: می‌خواهیم بهترین و ترسناک‌ترین سلاح‌های جهان را به هند بفروشیم###https://www.tabnak.ir/fa/news/961528/ترامپ-می‌خواهیم-بهترین-و-ترسناک‌ترین-سلاح‌های-جهان-را-به-هند-بفروشیم###[]###2020-02-24 22:05:00###۹۶۱۵۲۸###['ترامپ', 'هند', 'سلاح']
1
1	رئیس جمهور آمریکا در سخنرانی خود در استادیوم بزرگ کریکت "موترا" در شهر احمدآباد هند به رغم داشتن روابط شخصی قوی با نارندرا مودی از سیاست‌های تجاری دولت وی انتقاد کرده و گفت، تلاش می‌کند تا در آینده یک توافق تجاری بهتر با دهلی‌نو منعقد کند.
2	به گزارش ایسنا، به نقل از پایگاه سی‌ان‌ان، اگرچه انتظار نمی‌رود چنین توافقی در طول این سفر دونالد ترامپ به هند اعلام شود اما ترامپ به این موضوع اشاره کرد که قرار است با نخست وزیر هند درباره روابط تجاری مذاکره کند.
3	ترامپ اظهار کرد: من فکر می‌کنم می‌توانم با نخست وزیر هند به یک توافق شگفت‌انگیزی که برای دو کشورمان خوب و حتی عالی باشد دست پیدا کنم البته به جز این باید بگویم که او یک مذاکره کننده سرسخت است.
4	ترامپ در ادامه این سخنرانی خود گفت: در دولت من حجم بازرگانی میان دو کشور ما به میزان بیش از 40 درصد افزایش یافته است.
5	هند بزرگترین بازار صادرات آمریکا است.
6	شکوفایی اقتصادی آمریکا برای هند و جهان یک اتفاق عالی است و ما خرسند هستیم که اعلام کنیم عالی‌ترین اقتصادی که تاکنون آمریکا در تاریخش به خود دیده را رقم زده‌ایم.
7	رئیس جمهور آمریکا در ادامه این صحبتهایش آنچه را که "زنان کارآفرین عالی" در هند خواند تحسین کرده و از مردان این کشور خواست "مراقب آنها باشند".
8	ترامپ در ادامه این صحبتهایش نقش هند را در مبارزه با "تروریسم رادیکال افراطگر" تحسین کرد.
9	او خاطرنشان کرد: آمریکا و هند همچنین اتحادی قوی و عزمی آهنین برای دفاع از شهروندانشان در برابر تهدید تروریسم رادیکال افراطگرا دارند.
10	هر دو کشور ما از درد و آشوب ناشی از تروریسم و آنچه که این پدیده رقم میزند، آسیب دیده‌اند.
11	وی افزود: به اصطلاح خلافت گروه تروریستی داعش "کاملا از بین رفته" و ابوبکر البغدادی "هیولا" مرده است.
12	این رئیس جمهور آمریکا در ادامه صحبتهایش از سیاستهایش در کنترل سرسختانه مرزها تعریف کرده و گفت: هر کشوری این حق را دارد که مرزهایش را کنترل و امنیت آنها را تامین کند.
13	آمریکا و هند متعهد به همکاری با یکدیگر به منظور متوقف ساختن تروریستها و مبارزه با ایدئولوژی آنها هستند.
14	وی بیان کرد: دولت من همکاری بسیار مثبتی با پاکستان به منظور سرکوب تروریستها و گروه‌های شبه نظامی که در مرزهای پاکستان فعال هستند، دارد.
15	ما شروع به مشاهده نشانه‌های پیشرفتی بزرگ در این حوزه کرده‌ایم.
16	ترامپ به موضوع فروش سلاحهای آمریکا به هند نیز پرداخته و گفت: ما بهترین سلاح‌ها را میسازیم و آنها را به هند میفروشیم.
17	ترامپ بعد از برشمردن دستاوردهایش در این دور از ریاست جمهوری خود عنوان کرد به هند سفر کرده تا "شراکت مبتنی بر قدرت و پتانسیل خارق‌العاده دو کشور را توسعه دهد".
18	وی خاطرنشان کرد، او و نارندرا مودی، نخست وزیر هند قرار است بر سر "شراکت قدرتمند و عادلانه به منظور ایجاد یک جهان امن تر و موفق‌تر" مذاکره کنند.
19	او به موضوع رزمایش مشترکی که اخیرا توسط نظامیان هند و آمریکا برگزار شد هم اشاره کرده و گفت: این رزمایش چیزی است که باید تحت نظر قرار داد.
20	وی افزود: آمریکا به دنبال دادن برخی از بهترین و ترسناکترین سلاح‌ها و تجهیزات نظامی جهان به هند است.
21	ما بهترین ها را می‌سازیم و حالا با هند معامله می‌کنیم.
22	ترامپ خاطرنشان کرد، شرکتهای آمریکایی در حال امضای قراردادهایی برای فروش هلیکوپترها به ارتش هند هستند.
23	او گفت: من معتقدم آمریکا باید شریک نظامی شماره یک هند باشد و این شراکت به این صورت موثر واقع خواهد شد.
24	رئیس جمهور آمریکا در ادامه صحبتهایش گفت: شما به عنوان کشور هند با توجه به این که به شکل یک کشور دموکراتیک عمل می‌کنید هر چه بیشتر الهام بخش هستید.
25	او گفت، دوستی میان هند و آمریکا "طبیعی، زیبا و پایدار" است.
26	ترامپ در عین حال دستاوردهای هند در حوزه‌های سینما، ورزش و موسیقی را نیز تحسین کرد.
