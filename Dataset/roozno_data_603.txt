roozno_data###در صورت لزوم تعطیلی مدارس و مراکز آموزش عالی پس از ۱۵ فروردین هم تمدید می‌شود###http://roozno.com//fa/news/418283/در-صورت-لزوم-تعطیلی-مدارس-و-مراکز-آموزش-عالی-پس-از-۱۵-فروردین-هم-تمدید-می‌شود###[]###2020-03-14 13:07:00###۴۱۸۲۸۳###['تعطیلی', 'مدارس']
1
1	نوبخت درباره تعطیلی مدارس و مراکز آموزش عالی پس از ۱۵ فروردین توضیحاتی را ارائه کرد.
2	به گزارش روز نو : محمدباقر نوبخت، معاون رئیس جمهور و رئیس سازمان برنامه و بودجه در رشت ، تعطیلی مدارس و دانشگاه‌ها را تلاشی برای کنترل ویروس کرونا و تصمیمی در سطح ملی دانست و گفت: در صورت لزوم تعطیلی مدارس و مراکز آموزش عالی پس از ۱۵ فروردین هم تمدید می‌شود و می‌توان با تغییر در زمان بندی‌ها، تعطیلی تابستانی مدارس را به تعویق انداخت.
3	او ، از اختصاص بسته‌ حمایتی به اقشار کم برخوردار خبر داد و افزود: ۲ بسته حمایتی دولت به ۷ میلیون نفر از اقشار کم درآمد تعلق می‌گیرد.
4	معاون رئیس جمهور و رئیس سازمان برنامه و بودجه گفت: به ۳ میلیون نفر از افراد جامعه که هیچگونه درآمد ثابتی ندارند، ماهانه ۲۰۰ تا ۶۰۰ هزار تومان، با در نظر گرفتن تعداد نفرات خانوار، کمک می‌شود.
5	نوبخت افزود: برای ۴ میلیون نفر از افراد دیگر جامعه نیز بنا بر استاندارد‌های تعیین شده، تسهیلات ۱ تا ۲ میلیون تومانی قرض الحسنه با کارمزد ۴ درصد و بازپرداخت ۳۰ ماهه بدون ضامن، ارائه خواهد شد.
6	او ، درباره مبارزه و کنترل ویروس کرونا در کشور ، گفت: موضوعات مربوط به کنترل ویروس کرونا با دو رویکرد تامین نیازمندی‌های بهداشتی و درمانی و نیز سیاست‌های ویژه اقتصادی در سطح ملی تعریف شده است.
7	رئیس سازمان برنامه و بودجه افزود: از سوی دولت بیش از هزار و ۶۰۰ میلیارد تومان برای پشتیبانی بودجه‌ای در مقابله با این بیماری پرداخت شده است.
8	معاون رئیس جمهور ، با اشاره به ارتباط با استانداران و روسای دانشگاه‌های علوم پزشکی استان‌های دیگر ، گفت: زیرساخت‌های درمانی گیلان نیازمند توجه بیشتر است که دراین زمینه علاوه بر تنخواه ۲۸ میلیارد تومانی، برای راه اندازی سریع ۲ بیمارستان تالش و لنگرود نیز ۲۲ میلیارد تومان اعتبار پرداخت شد.
9	نوبخت، با اشاره به اینکه در روز‌های نخست برخی بخش‌های درمانی لوازم و تجهیزات مراقبت شخصی به اندازه کافی وجود نداشت، افزود: با وجود این کمبود‌ها کادر درمانی و بهداشتی گیلان با تلاشی ایثارگرانه رسالت خود را به انجام رساندند که فداکاری و روحیه جهادی آنان به مثابه تلاش رزمندگان در دفاع مقدس است که جای قدردانی دارد.
10	او ، لیست ارائه شده از اقلام مورد نیاز گیلان را به لحاظ ارزش اقتصادی ۱۶۰ میلیارد تومان اعلام کرد و گفت: مبلغ مورد نظر در اسرع وقت برای تامین ملزومات واریز شد.
11	معاون رئیس جمهور، با یادآوری تاخیری که در پرداخت کارانه کادر درمانی گیلان وجود داشت، تصریح کرد: باید پرداخت کارانه با اولویت صورت گیرد که برای انجام این امر ۴۰ میلیارد تومان دیگر از سوی سازمان برنامه و بودجه تخصیص داده می‌شود.
