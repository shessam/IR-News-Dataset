roozno_data###جزئیات اتهام تبانی فروش خودرو###http://roozno.com//fa/news/429381/جزئیات-اتهام-تبانی-فروش-خودرو###[]###2020-06-01 09:07:00###۴۲۹۳۸۱###['فروش خودرو', 'اتهام تبانی']
1@@@2@@@3@@@4@@@5@@@6@@@7@@@8@@@9@@@10@@@11@@@12@@@13@@@14@@@15@@@16
1	پرونده سایپا از آن پرونده‌هایی بود که سلطان خودرو از آن بیرون کشیده شد؛ پرونده‌ای که علاوه‌بر صدور حکم اعدام برای یک زوج که سلطان خودرو نامیده می‌شدند، احکامی هم برای مدیران سایپا و نمایندگان مجلس صادر شد.
2	یکی از مدیران متهم به اخلال اقتصادی از اوين با خبرنگار «شرق» تماس مي‌گيرد و توضيحاتي در‌باره اتهاماتش ارائه مي‌كند.
3	رضا تقی‌زاده‌ماکویی، معاون سابق بازاریابی و فروش سایپا، از اوین با شماره‌ای شبیه شماره موبایل تماس می‌گیرد ولي هرازگاهی پیغام «این تماس از زندان اوین می‌باشد» در لابه‌لای مکالماتش پخش می‌شود.
4	او ادعاهايي را مطرح مي‌كند كه درباره صحت آن بايد مقامات قضائي نظر بدهند.
5	در‌حالي‌كه تقي‌زاده ادعا مي‌كند در پرونده آنها دادگاه تجدیدنظر و دیوان عالی کشور حذف شده است، در خبرها آمده است كه متهمان اين پرونده مي‌توانند براي احكامشان درخواست تجديد‌نظر كنند.
6	بر اساس كيفر‌خواست، او با متهمان رديف‌اول پرونده يعني نجوا لاشيدايي و وحيد بهزادي در فروش خودرو تباني كرده و محصولات پرفروش سايپا را به اين زوج اختصاص داده است.
7	با وجود ۶۰۰ نمایندگی سایپا در کشور محصولات پرفروش این شرکت به متهمان رديف‌اول اختصاص یافته و سود خانم لاشیدایی از اين معامله ۱۶ میلیارد تومان برآورد شده است.
8	اما معاون سابق فروش سايپا مدعي است كه شركت دل‌افكار متعلق به زوجي كه متهم رديف‌اول پرونده هستند، از همكاري با سايپا صرفا فقط سه ميليارد تومان به دست آورده‌ است؛ در‌حالي‌كه سرمايه‌شان در بانك، 23 ميليارد تومان سود دريافت مي‌كرده است.
9	همچنين در كيفرخواست آمده است كه متهمان رديف‌اول صرفا با پرداخت پنج‌ميليون تومان شش هزارو 700 دستگاه خودرو خريداري كرده‌اند؛ درحالي‌كه تقي‌زاده مي‌گويد اين زوج به ازاي هر خودرو، پنج ميليون تومان و مشابه بقيه مردم، آورده داشته‌اند و اين تعداد خودرو يكباره به آنها تحويل داده نشده؛ بلكه تحويل به‌صورت مرحله‌اي بوده است.
10	در این گفت‌و‌گو تقی‌زاده ادعاهای دیگری هم دارد که روزنامه ‌«شرق» هیچ‌یک از آنها را تأیید یا تکذیب نمی‌کند.
11	‌ بر اساس كيفرخواست طرح فروش سبدي زمانی ایجاد شده که بسیاری از مردم در صف تحویل خودرو بوده‌اند.
12	با طرح فروش سبدی و ایجاد شبکه دلالی، انحصار بازار خودرو به وجود آمده است و بر اساس اعترافات يكي از كاركنان سايپا، معاون سابق فروش اين شركت در ابتدای فعالیت خود نخست شروع به شناسایی نمایندگی‌های با قدرت مالی بالا کرده ‌ و بعد از شناسایی ۱۵ نمایندگی، اقدام به فروش خودرو به‌صورت سبدی کرده است.
13	او با نمایندگی‌های پولدار قرارداد می‌بسته و نمایندگی‌های ضعیف باید با این نمایندگی‌های پولدار کار می‌کردند.
14	ضمن اينكه تقي‌زاده دستور داده بود كه براي خودروي مشتريان فاكتور صادر نشود كه تقي‌زاده در توضيح اين موارد اعلام مي‌كند كه طرح فروش سبدي سابقه‌اي طولاني داشته و شركت‌هايي كه در اين طرح با سايپا همكاري مي‌كردند، 23 شركت بوده‌اند اما وقتي او آغاز به كار كرده است، سايپا فقط به شش شركت به‌صورت سبدي محصول مي‌فروخته است.
15	ضمن اينكه در فروش سبدي صرفا محصولات مازاد سايپا به نمايندگي‌ها عرضه مي‌شده است.
16	مشروح گفت‌وگو‌ با رضا تقی‌زاده‌ماکویی، معاون سابق بازاریابی و فروش سایپا را در ادامه می‌خوانیم.
17	‌مختصری درباره پرونده اتهامی خود توضیح دهید؟ به گزارش روز نو :‌پرونده‌ای که مطرح شده و منجر به صدور حکم 15 سال حبس تعزیری برای بنده شد، حاصل یکی از شعبات دادگاه استجازه است و شعبه دوم این دادگاه برای من رأی صادر کرد.
18	تشکیل این دادگاه بر اساس یکی از بخش‌نامه‌های صادق آملی‌لاریجانی، رئیس محترم وقت قوه قضائیه، در 20 مرداد 97 بود.
19	در آن زمان با هدف برخورد با جنگ اقتصادی از رهبری استجازه شد و ایشان هم دستور لازم را دادند.
20	در آن استجازه چند نکته بود.
21	آملی‌لاریجانی تأکید کرده بود دادگاه استجازه در چارچوب قانون مجازات اسلامی باید تشکیل شود و یکی دیگر از تأکیداتشان هم وضعیت کنونی؛ یعنی جنگ اقتصادی در 20 مرداد سال 97 بود؛ یعنی در زمان صدور دستور تشکیل دادگاه استجازه هفت ماه بود که از سایپا استعفا داده بودم.
22	‌معتقدید مشکلات به دوره مدیریتتان بازنمی‌گردد؟ خیر، به‌هیچ‌وجه.
23	از مرداد 97 به‌بعد این جنگ اقتصادی شروع شده است و درواقع بعد از خروج آمریکا از برجام و گران‌شدن دلار در مردادماه و به‌تبع آن طلا و بقیه مایحتاج که قیمت‌ها را در آخر سال به اوج خود رساند، این مسئله آغاز شد.
24	در سال 96 که من در سایپا بودم، قیمت پراید 22 میلیون تومان بود.
25	مشتریان ما با پنج میلیون تومان پرداخت و مابقی در اقساط 24 ماهه، خودرو می‌خریدند.
26	البته این خودرو بین 400 تا 500 هزار تومان گران‌تر از خودروهای تحویل یک‌ماهه بود که این اختلاف قیمت عرف بازار است.
27	در آن سال ما بخش‌نامه صادر کردیم تا برای همه افراد جامعه شامل طلاب و روحانیون، مددجویان کمیته امداد، دانشجویان، کارکنان بهزیستی، شاغلان و بازنشستگان نیروی مسلح و معلمان با چهار میلیون تومان پیش‌پرداخت، خودرو عرضه کنیم و روش فروش هم‌زمان داشتیم.
28	متأسفانه این طرح مورد استقبال قرار نگرفت و موقعی که من از شرکت خارج شدم، 40 هزار‌ ماشین در پارکینگ داشتیم که نفروخته بودیم.
29	‌ظرفیت اسفند و بهمن 96 و شش‌ماهه اول 97 خالی از تعهد بود.
30	‌در پرونده شما آمده است که با نجوا لاشیدایی و وحید بهزادی برای اخلال در نظام توزیع تبانی کردید.
31	چرا این اتهام به شما وارد شده است، با توجه به اینکه اشاره می‌کنید که 40 هزار ماشین هم در پارکینگ داشته‌اید؟ مقدمه‌ای راجع به این قانون بگویم.
32	در سال 86، مجلس شورای اسلامی قانون حمایت از حقوق مصرف‌کنندگان خودرو را تصویب می‌کند.
33	در این قانون با هدف حمایت از مصرف‌کنندگان روش‌های فروش و جذب نقدینگی و ارتباط بین تولیدکننده خودرو و مصرف‌کنندگان کاملا با جزئیات شرح داده می‌شود.
34	این قانون توسط شش نفر از حقوق‌دانان شورای نگهبان 10 روز بعد مورد تأیید قرار می‌گیرد و به هیئت دولت می‌رود.
35	هیئت دولت آیین‌نامه اجرائی می‌نویسد.
36	آخرین اصلاحات آن در جلسه 21 اردیبهشت 95 و به استناد ماده 10 قانون حمایت از حقوق مصرف‌کنندگان این قانون را تأیید می‌کند و در روزنامه رسمی به شماره 20717 به تاریخ 4 اردیبهشت 95 ثبت می‌شود.
37	ملاک کار ما در خودروسازی این قانون است.
38	نحوه ارائه خدمات فروش و پس از فروش و حقوق مصرف‌کننده، نحوه نظارت وزارت صمت، سازمان بازرسی و غیره همه در این قانون جزء‌به‌جزء تعریف شده است.
39	در بند دو پ این قانون، عرضه‌کننده را به‌عنوان تولیدکننده یا واردکننده معرفی می‌کنند.
40	در بند ث، واسطه خدمات فروش و پس از فروش را این‌گونه تعریف می‌کند: اشخاص حقیقی یا حقوقی که با موافقت عرضه‌کننده و تولیدکننده، صرفا یا توأمان عهده‌دار خدمات پس از فروش خودرو از طریق نمایندگی‌های مجاز می‌باشند، واسطه مذکور می‌تواند به‌عنوان بخشی از مجموعه عرضه‌کننده یا شرکت مستقل تحت نظارت عرضه‌کننده فعالیت کرده و خدمات خود را ارائه کند.
41	در بند ج هم نمایندگی مجاز را تعریف می‌کند که هر شخص حقیقی یا حقوقی که با موافقت تولیدکننده خودرو یا عرضه‌کننده خودرو عهده‌دار فروش یا خدمات فروش خودرو در طول مدت ضمانت است.
42	پس اینجا ما یک خودروساز داریم، یک نماینده مجاز داریم و یک واسطه فروش که سرمایه‌گذاری در فروش یا خدمات پس از فروش سرمایه‌گذاری می‌کند.
43	در ماده چهار همین آیین‌نامه انواع روش‌های مختلف فروش را توضیح داده است.
44	تحویل فوری، پیش‌فروش، مشارکت در تولید و سفارش تعداد محدود مدل‌های مختلف فروش است.
45	طرح‌های تحویل فوری و پیش‌فروش بیشتر برای مصرف‌کنندگان است.
46	وقتی خودرو تولید می‌شود، در ابتدا آگهی می‌دهیم و مصرف‌کننده خودرو را می‌خرد؛ اما وقتی که تولیدمان بالا می‌رود و دیگر مصرف‌کننده‌ای نیست، در این شرایط از روش مشارکت در تولید استفاده می‌کنیم.
47	روش مشارکت در تولید همان روشی است که آقای بهزادی و نجوا لاشیدایی طبق این بند از قانون با سایپا قرارداد بستند.
48	آن هم به این نحو است که اینها ‌‌تعدادی خودرو را برای ماه‌های که ما مازاد بر فروش عادی تولید داریم، قرارداد می‌بندیم و از آنها پول دریافت می‎کنیم؛ اما شرایط عرضه خودرو در نمایندگی‌ها مطابق با ضوابط ما است.
49	ما حدود 26 سرمایه‌گذار داشتیم که با روش مشابه و با استفاده از این نوع سرمایه‌گذاری، در تولید مشارکت کردند.
50	در این روش هم خودروساز می‌تواند از تحویل خودرو انصراف دهد و هم خریدار.
51	قیمت خودرو هم بر‌اساس بهای روز تعیین می‌شود؛ یعنی اگر خودروساز قرار است یک سال دیگر خودرو تحویل دهد، قیمت متعلق به یک سال دیگر است و متعلق به امروز نیست؛ یعنی این پیش‌خرید نیست.
52	در پیش‌خرید شما قیمت را نهایی می‌کنید و می‌گویید این برنج شما شش ماه دیگر به قیمت هر کیلو 12 هزار تومان متعلق به من است.
53	سر آن فصل نه شما می‌توانید قرارداد را فسخ کنید و نه برنج‌فروش.
54	در مدل پیش‌خرید، قیمت برنج 18 هزار تومان هم بشود، محصول با همان قیمت نهایی‌شده متعلق به خریدار است؛ اما در مدل مشارکت اگر شش ماه دیگر برنج 18 هزار تومان شد، این فرد باید قیمت روز و زمان تحویل را به فروشنده بدهد.
55	نحوه عرضه نیز این‌گونه نیست که شش‌هزارو 700 خودرو را در پارکینگ فرد بریزیم و بگوییم هر کاری دل‌تان خواست، بکنید.
56	در هر مرحله 200 یا 300 خودرو به سرمایه‌گذار می‌دهیم.
57	این سرمایه‌گذارها، خودروها را در بین نمایندگی‌ها مطابق با شرایطی که ما داریم، توزیع می‌کنند.
58	چک می‌گیرند، اسناد دریافت می‌کنند و ضوابط باید رعایت شود.
59	خودروهای تحویلی مرحله اول که تمام شد، وارد تحویل مراحل بعدی می‌شویم.
60	‌یعنی خریدار باید اسنادی ارائه دهد که آن 200 خودروی مرحله قبلی را به فروش رسانده است؟ بله، اگر محموله مرحله قبلی عرضه نشود، سیستم فروش سایپا به صورت خودکار قفل می‌شود و اجازه عرضه خودروی جدید به این افراد را نمی‌دهد؛ مثلا فرد ادعا می‌کند که این خودرو رنگش قرمز بوده و من نتوانسته‌ام آن را بفروشم.
61	به آنها اعلام می‌شود که حتما خودروهای قبلی باید به طور کامل فروخته شود تا بعد بتوانید 200 خودروی جدید برای فروش تحویل بگیرید.
62	‌امکان مرجوع‌کردن کالا وجود ندارد؟ یا اینکه خودروی رنگ قرمز را پس بدهند و به جای آن خودروی رنگ دیگر بگیرند؟ امکان تبدیل دارند؛ ولی امکان مرجوع‌کردن ندارند.
63	یک موقعی یکی از نمایندگی‌های ما خودروی قرمز‌رنگ می‌خواهد و یک نمایندگی دیگر، نمی‌تواند خودروی قرمز بفروشد.
64	به آنها می‌گوییم که خودرو را جابه‌جا کنند تا چرخه فروش حفظ شود.
65	نکته جالب اینکه این نوع روش سرمایه‌گذاری یعنی مشارکت در تولید با انگیزه حمایت از تولید، طبق قانون دارایی معاف از پرداخت مالیات است؛ اما متأسفانه باید این شیوه را معاف از اعدام هم می‌کردند.
66	هیئت‌مدیره از ارکان شرکت سایپا است.
67	هیئت‌مدیره تمام اختیارات خود را در ارتباط با فروش غیر از قیمت‌گذاری خودرو ‌ به ‌‌ستادی به نام ستاد عالی فروش داده است.
68	این ستاد عالی فروش در واقع با حضور مدیر‌عامل و یک عضو مالی هیئت‌مدیره و سه نفر از معاونان مدیرعامل تشکیل می‌شود و بعد از دریافت گزارشی راجع به تعهدات فروش، تولید، نقدینگی و ده‌ها چیز دیگر تصمیم می‌گیرند.
69	آنجا اعلام می‌شود که اگر تولید مازاد دارید، آن را به صورت مشارکتی بفروشید.
70	اگر ندارید، فقط به ازای هر کد ملی یک ثبت‌نام انجام دهید.
71	این شیوه هر کد ملی یک ثبت‌نام، مخصوص مصرف‌کننده نهایی است و اولویت ماست.
72	مازاد بر آن خودروهایی را که در پارکینگ‌ها جمع می‌شود، به صورت سبدی به نمایندگی‌ها می‌فروشیم؛ زیرا ما باید پول قطعه‌ساز را بدهیم.
73	پول تأمین اجتماعی را بدهیم.
74	پول وام و غیره.
75	را بدهیم.
76	در واقع فروش سبدی یکی از روش‌هایی است که نه‌تنها اخلال در نظام توزیع نیست؛ بلکه کمک به نظم در نظام تولید و پایین‌آمدن قیمت خودرو می‌کند.
77	‌یعنی کسی که خودرو را به صورت سبدی پیش‌خرید کرده است، نمی‌تواند بیش از یک خودرو به هر فرد بفروشد؟ کسی که پیش‌خرید کرده است، هر خودرو را می‌تواند به یک نفر تحویل دهد.
78	واگذاری طبق شرایط است.
79	طبق ضوابط ما توزیع انجام می‌شود.
80	یک موقع هست که خودرو زیاد داریم، کسی می‌گوید که می‌خواهم 10 خودرو خریداری کنم.
81	در بازار هم اختلاف قیمت وجود ندارد.
82	من می‌گویم بفروشید و پولش را به تأمین‌کننده می‌دهم.
83	یک موقع هست که می‌بینم یک صف 500 هزار تایی جلوی کارخانه است و من 10 هزار خودرو دارم.
84	دیگر آن موقع به‌هیچ‌وجه به یک نفر نمی‌توانم دو تا خودرو بدهم.
85	آنچه اشتباه شده است، این است که انگار یک صف 500 هزار تایی جلوی کارخانه بوده و ما گفتیم آقای بهزادی، خانم لاشیدایی شما این بغل بایستید، به شما شش‌هزارو 700 خودرو می‌دهیم و از درِ عقب بیرون ببرید.
86	در‌صورتی‌که اصلا چنین چیزی نبوده است.
87	با مجوز هیئت‌مدیره، ستاد عالی فروش و بر‌اساس آیین‌نامه شرکت و بخش‌نامه‌ای که به همه نمایندگی‌ها دادیم، انجام شده است.
88	ما چندین و چند بخش‌نامه در‌این‌باره داشتیم و با افراد دارای آورده مالی مذاکره کرده و خودروی مازاد به آنها فروختیم.
89	‌در مقطعی که شما با خانم لاشیدایی معامله کردید، صف خرید نداشتید؟ اصلا صف خرید وجود نداشت.
90	سال 96 بود.
91	در این سال کسی خودرو نمی‌خرید.
92	برای فروش خودرو مجبور بودیم بیمه بدنه رایگان بدهیم.
93	مجبور بودیم 12 میلیون تومان وام بدهیم.
94	‌این وام 700 هزار تومان سوبسید داشت.
95	به این طریق ما آمدیم.
96	نتیجه‌اش این بود که تولید سال 94 که 370 هزار دستگاه بود، در سال 96 به 666 هزار و 666 دستگاه رسید؛ یعنی 300 هزار خودرو بیشتر در بازار توزیع کردیم و به مردم بیشتر خودرو رساندیم.
97	‌در کیفرخواست آمده است که خانم لاشیدایی و همسرش شش‌هزارو 700 خودرو پیش‌خرید کرده‌اند که شما می‌گویید با شیوه مشارکت در ساخت بوده است؛ درحالی‌که فقط پنج میلیون تومان پرداخت کرده‌اند.
98	چطور فقط با پرداخت پنج میلیون تومان 6700 خودرو پیش‌خرید کرده‌اند؟ یکی از مشکلات دادگاه‌های استجازه این است که اطلاعات درست در آن ردو‌بدل نمی‌شود.
99	یعنی فرمایشات آقای رئیسی و دستورالعمل‌هایش از دیوار زندان اوین برای زندانیان استجازه عبور نکرده است.
100	او گفته است که خط قرمز قوه قضائیه مستندات است و بس.
101	او اعلام کرد که تحصیل دلیل قبل از بازداشت ممنوع، اتقان آرای قضائی با استفاده از نظرات کارشناسی به وجود می‌آید یا قضات نباید تحت تسلط ضابطین باشند.
102	خانم نجوا لاشیدایی، 30 میلیارد تومان نقد در سه فیش 10 میلیاردتومانی در دو روز به شرکت سایپا پرداخت کرده‌اند.
103	آنها منابع مالی خود را از بانک آینده خارج کردند و در سایپا قرارداد بستند.
104	یعنی برای هر خودرو پنج میلیون تومان دادند.
105	به‌این‌ترتیب شش‌هزارو 700 خودرو به اسم او نزد ما ثبت سفارش شد.
106	‌یعنی عددی که همه مردم به ازای هر خودرو می‌دادند، توسط آنها پرداخت شده است؟ آنها پنج میلیون تومان، به‌علاوه چهار میلیون تومان نقد، به‌علاوه 12 میلیون تومان چک 24ماهه از مشتری دریافت می‌کردند و به همراه کد ملی، کد پستی و بقیه اطلاعات مشتری در سیستم ما ثبت می‌کردند تا آن خورو به اسم مشتری پلاک شود.
107	رقم چک‌ها را ما گفته بودیم.
108	تاریخ چک‌ها را ما گفته بودیم و همه چیز بر اساس ضوابط سایپا بود.
109	وقتی عرضه خودروهای این مرحله تمام می‌شد، 200 خودروی بعدی را تحویل می‌گرفتند و بین 40 نماینده در کل کشور توزیع می‌کردند.
110	به هر نماینده 40 خودرو می‌دادند.
111	در کل کشور این خودروها توزیع شد.
112	‌بر اساس توضیحات ارائه‌شده خانم لاشیدایی و همسرش مثل یک هاب عمل می‌کردند.
113	ماشین‌ها را تحویل می‌گرفتند و بین بقیه نمایندگی‌ها توزیع می‌کردند.
114	چرا تصمیم گرفتید چنین الگویی را پیاده کنید؟ این تصمیم طبق قانون بود؟ قانون حمایت از مصرف‌کنندگان در بند چهار، مشارکت در تولید را تشریح کرده است.
115	این تصمیم شخصی نیست.
116	یک مجوزی است که قانون‌گذار به تولیدکننده داده است که تأمین نقدینگی کند و گردش سرمایه داشته باشد.
117	به‌وضوح و صراحت این مسائل در قانون ذکر شده است.
118	قرارداد خانم لاشیدایی به امضای رئیس هیئت‌مدیره و مدیرعامل رسیده است و این موارد به‌صراحت در قرارداد ذکر شده است.
119	‌ایده فروش سبدی از چه زمانی در سایپا مطرح بود.
120	هیچ اخطاری از مراجع ناظر درباره احتمال بروز فساد و غیره دریافت نکرده بودید؟ ایده فروش سبدی حدود 15 سال یا شاید 20 سال است که در ایران اجرا می‌شود.
121	ایران‌خودرو، سایپا، ‌ام‌وی‌ام، کرمان‌موتور، بهمن و همه خودروسازان داخلی از این مدل استفاده می‌کنند.
122	از نظر قانونی مجوزش را خود دولت، مجلس و شورای نگهبان داده است.
123	بازرسی کل کشور در سال 96 آمد، شش ماه در فروش مستقر بود و همه قراردادها را دید و گزارش داد.
124	هیچ ایرادی در آن ندید.
125	یعنی فروش سبدی قبل از بنده در سایپا بوده است، در دوران بنده و بعد از من هم در سایپا بوده است.
126	اما فقط من برای پاسخ‌گویی به این موضوع انتخاب شدم.
127	در کل دنیا همین طور است که طرف ابتدای سال 200 یا 300 میلیارد آورده می‌آورد، هاب منطقه می‌شود و به نفر اول چهار درصد کمیسیون می‌دهند.
128	این فرد 30 نماینده برای خود می‌گیرد و به آنها مثلا سه درصد کمیسیون می‌دهد.
129	این قرارداد یک چیز شخصی، ابداعی و جدید نیست.
130	‌هیچ نهاد ناظری به شما نگفته بود که احتمال بروز فساد در این شیوه وجود دارد؟ نهاد ناظر آمده بود و تأیید کرده بود.
131	‌در اتهامات شما آمده است که 90 درصد از خودروهای موجود را به 15 نمایندگی از 600 نمایندگی کشور داده‌اید.
132	چرا این 15 نمایندگی را انتخاب کردید؟ این توزیع رانت نیست؟ اگر این مسئله صحت داشت، اول باید من را اعدام می‌کردند بعد بقیه را، منتها این حقیقت نیست.
133	این به‌نوعی خلط مبحث است.
134	ما 700 نمایندگی داریم.
135	هرکدام شرایط خاص خودش را دارد.
136	برخی از این نماینده‌ها هیچ سرمایه‌ای ندارند.
137	به اینها امانی و رایگان خودرو می‌دهیم.
138	خودروساز تقبل می‌کند که ماشین را مجانی به این نمایندگی بدهد و نمایندگی هم پس از فروش ماشین، پول را تحویل می‌دهد.
139	برخی نمایندگی‌ها 20 تا 50 میلیون تومان سرمایه دارند.
140	برای اینها هم بخش‌نامه سبدی دو دستگاهی به بالا می‌دهیم.
141	در هر سال 200 بخشنامه برایشان داریم.
142	یک تعداد نمایندگی‌ها دو میلیارد تومان خرید می‌کنند.
143	برای یک تعداد نمایندگان که تعداد رقم خرجشان بالاتر است، می‌گوییم به ما مراجعه کنید، مذاکره می‌کنیم و چون مازاد خودروها را می‌خواهیم عرضه کنیم، با آنها به توافق می‌رسیم.
144	مازاد و ته‌مانده انبارمان است؛ یک سبد مشخص به همه نمی‌توانیم بدهیم.
145	در این شرایطی که عرض کردم، نماینده‌های قراردادی، نماینده‌هایی هستند که با ما قرارداد بسته‌اند.
146	ما صد درصد فروش قراردادیمان را به نمایندگان قراردادی دادیم اما این صد درصد، 100 هزار دستگاه بود.
147	520 هزار و 667 دستگاه را به بقیه نمایندگی‌ها داده‌ایم.
148	یعنی ما یک نماینده داریم که این نماینده 14 هزار خودرو فروش فوری کرده است و یک عدد خودروی سبدی نخریده است.
149	زیرا باید مالیات بدهد.
150	پول تأمین اجتماعی بدهد، ماشین‌ها را تحویل بگیرد و توزیع کند.
151	برایش نمی‌صرفد و نمی‌خواهد پولش را بخواباند.
152	تعداد نمایندگی‌های قراردادی ما هم 15 نماینده نیست.
153	23 نماینده هستند.
154	اینها سرمایه‌های بالاتری آورده‌اند.
155	بر اساس مجوز هیئت‌مدیره و ستاد فروش با اینها قرارداد مشارکت در تولید بسته شد؛ 23 نماینده‌ای که بیشتر از مبلغ عادی آورده‌اند، خودرو خریده‌اند و مشارکت در تولید کرده‌اند.
156	در این نوع فروش ما می‌توانیم از تحویل خودرو انصراف دهیم و سود مشارکت به نمایندگی پرداخت کنیم، قیمت خودرو هم به روز تعیین می‌شود.
157	‌بخش دیگری در کیفر‌خواست آمده است که 90 درصد از 669 میلیارد فروش سبدی با شرکت دل‌افکار بوده است؟ چرا 90 درصد از فروش سبدی را به این شرکت داده‌اید؟ این اطلاعات درست نیست و به خاطر سیستم بسته دادگاه است.
158	در این دادگاه‌ها با متهم امنیتی برخورد می‌شود و فرد به بندهای امنیتی انتقال می‌یابد.
159	من 24 روز انفرادی و هشت ماه شبه‌انفرادی بودم.
160	هر ماه 20 یا 30 دقیقه اجازه داشتم با وکیلم صحبت کنم.
161	بدون به‌همراه‌داشتن اسناد و رد‌و‌بدل‌کردن مدارک، درباره گذشته می‌پرسند.
162	من سال 98 دستگیر شدم و راجع به سال 93 تا 96 از من سؤال شد.
163	بدون هیچ‌گونه اسناد، من این سؤالات را پاسخ می‌دادم.
164	وکیل من اجازه نداشت پرونده را بخواند؛ زیرا پرونده من امنیتی بود و مفهومش این بود که به نوعی دانسته یا ندانسته، می‌خواستیم براندازی کنیم؛ به همین خاطر اجازه نمی‌داند وکیل پرونده را بخواند.
165	در دو جلسه بازپرسی، کیفرخواست صادر شد و اجازه دادند وکیل پرونده را بخواند.
166	بعد از اینکه وکیل پرونده را خواند، ما یک جلسه قرائت کیفر‌خواست را داشتیم که دادگاه علنی بود و یک‌ونیم ساعت تا 45 دقیقه محاکمه شامل تفهیم اتهام، دفاع بنده و آخرین دفاع را شامل می‌شد.
167	کل محاکمه من 45 دقیقه طول کشید.
168	برای پرونده من که شامل یک‌میلیون‌و 600 هزار دستگاه خودرو و 50 هزار میلیارد تومان فروش بود، با انبوهی از سؤالاتی که پشت سر هم مطرح می‌شد، مواجه بودم که وقت کافی برای پاسخ‌گویی به آنها نداشتم.
169	به همین خاطر درخواست کارشناسی کردیم.
170	اجازه دادند کارشناسی انجام شود.
171	درباره فروش‌های قراردادی، متهم به ایجاد انحصار هستم.
172	‌در واقع اتهام شما این است که با شرکت دل‌افکار ایجاد انحصار در فروش کرده‌اید؛ چه دفاعی دارید؟ در فروش‌های قراردادی در سال 94 که اولین سال حضور من در سایپا بود، شش نماینده فعال بودند.
173	در سال 95، 19 نماینده و در سال 96، 23 نماینده فعال بودند.
174	بنابراین تعداد نماینده‌های فعال در فروش قراردادی را از شش به 23 رساندیم.
175	رتبه نجوا لاشیدایی و نمایندگی دل‌افکار بین نمایندگی‌های ما 12 بود.
176	12 نماینده از او در این سال، ماشین بیشتری به صورت قراردادی خریدند.
177	از نظر نوع خودروهایی که تحویل دادیم، این شرکت باز هم دوازدهم است.
178	آن 12 نفری که بیشتر ماشین خریدند، نوع خودروهایشان هم بهتر بود؛ اما کیفرخواست به نوعی تنظیم شده که انگار من وقتی که همه دنبال خریدن ماشین بودند، یواشکی بهزادی و لاشیدایی را بردم و قرارداد امضا کردیم.
179	هیچ‌کس هم خبر ندارد؛ نه مدیر‌عامل و نه بقیه و او هم تنها شخصی است که این شرایط را دارد.
180	در صورتی که این قرارداد، مشارکت در تولید است و فروش فوری و پیش‌فروش نیست.
181	می‌توانم اگر خودرو تولید نشود، ماشین تحویل ندهم.
182	می‌توانم اگر ماشین تولید نشد، سود پول فرد را بدهم و محصول تحویل ندهم.
183	‌چند درصد سود به این فرد تعلق می‌گیرد؟ در قرارداد با او 21 یا 23 درصد سود در نظر گرفته‌ایم.
184	نکته جالب‌تری که باید بگویم، این است که پول خانم نجوا لاشیدایی در بانک آینده بود.
185	26 میلیارد تومان بهره پول از بانک گرفته است.
186	پول را از بانک آینده گرفتیم.
187	اگر مسئله پول‌شویی مطرح باشد، بانکی که تحت نظارت بانک مرکزی است، حتما باید سلامت منابع مالی را احراز و بررسی کند.
188	وقتی پول از بانک به حسابمان می‌آید، خیالمان راحت است؛ زیرا فرد یک کیسه سکه طلا یا یک کیسه اسکناس نیاورده است که منشأ آن نامشخص باشد.
189	لاشیدایی در سایپا سه میلیارد تومان سود کرده است.
190	تقصیر ما این بود که او را تشویق کردیم پول را از بانک خارج کند و در خط تولید استفاده کند تا حقوق 50 هزار کارگر، پول قطعه‌ساز و مالیات تأمین شود.
191	‌گفتید شرکت دل‌افکار رتبه 12 را در نمایندگی‌هایی که بالاترین خرید را داشتند، کسب می‌کند.
192	12 شرکت قبلی به دادگاه احضار شدند؟ بله، همه به دادگاه احضار شدند.
193	چهار یا پنج تا از آنها در نهایت محکوم به چهار ماه زندان شدند و مابقی تبرئه شدند.
194	در کل 15 شرکت بودند.
195	نجوا لاشیدایی و همسرش که در تولید مشارکت کردند، به اعدام محکوم شدند و مابقی هم تبرئه شدند.
196	‌آنها هم با همین شرایط سبدی با شما مشارکت کردند و تبرئه شدند؟ بله آنها هم با همین شرایط بودند.
197	‌فکر می‌کنید چرا آنها تبرئه شدند؛ اما صاحبان شرکت دل‌افکار به اعدام محکوم شد؟ این برداشت شخصی من است.
198	حقوق‌دانان باید نظر بدهند.
199	پرونده آقای بهزادی از طلا شروع شد.
200	بعد بازار طلا که داغ شد، در سال 97 سراغ کسانی رفتند که طلا خریدند.
201	از او درباره منشأ پولش سؤال شد و او منشأ را نشان داد.
202	بعد گفتند که او در کار ارز و شرکت‌های هرمی هم بوده است.
203	هرچه پرونده قبلا داشت، جمع کردند.
204	در آنها به نتیجه نرسیدند، بعد گفتند شما از سایپا خرید کرده‌اید؟ آنها هم اعلام کردند که سرمایه‌گذاری کردیم و مشارکت در تولید داشتیم.
205	بعد من را دستگیر کردند.
206	بعد از من بازجویی کردند، بدون مدرک و سند و دلیل راجع به پنج سال قبل، سؤال پرسیدند.
207	من توضیحات دادم، ولی گفتند این‌جوری به نتیجه نمی‌رسیم.
208	بعد 30 نفر دیگر را دستگیر کردند.
209	همه در زندان امنیتی و تحت شرایط خاص بازداشت شدند.
210	‌یکی از همکارانتان اعتراف کرده است دستور داده‌اید خودروی مشتریان فاکتور نشود؛ چنین ادعایی صحت دارد و چرا باید چنین دستوری صادر شود؟ خانم مختار ملکی که خانم بسیار سالم، درستکار و خوبی بودند، یک توافقی با او می‌کردیم.
211	نمایندگی دل‌افکار یا بقیه نمایندگی‌ها هزار تا سهمیه داشتند.
212	می‌گفتیم که امروز بنا به مسائل تولیدی هزار تا خودرو نمی‌خواهیم به قراردادی‌ها بدهیم و 30 دستگاه تحویل می‎دهیم.
213	بحث این بود که اگر با نمایندگی توافق کردید که 30 دستگاه را تحویل بدهید، این تعداد را حتما تحویل بدهید؛ زیرا درباره سهمیه قبلی خلف وعده کرده‌اید.
214	این جمله این‌گونه تعبیر شد که ما همه مشتریان را بسته‌ایم و به این افراد خودرو دادیم.
215	ما 520 هزار و 667 دستگاه با روش‌های دیگر به مشتری داده‌ایم.
216	‌نکته تکمیلی دارید؟ در جریان پرونده ما هیچ‌کس نیامد بگوید که جریان تولیدکننده ما چیست و چرا گیر افتاده است.
217	آیا واقعا خلافی وجود داشته است.
218	فرصت در پرونده ما کم بود.
219	45 دقیقه بیشتر فرصت ندادند.
220	این موضوع را به کارشناسی دادند.
221	قضات محترم از کیفرخواستی که قرائت شد، ایراد گرفتند.
222	گفتند آقای بازپرس این کیفر خواست، 10 نقص دارد و نمی‌توانیم تصمیم‌گیری کنیم.
223	پس این 10 نقص را رفع کن.
224	شرکت سایپا 350 میلیون تومان و آقای بهزادی 150 میلیون تومان هزینه کارشناسی دادند.
225	پنج کارشناس خیلی برجسته، قدیمی و معتمد شش ماه بررسی کردند و آنچه ما متوجه شدیم، اینها در شش ماه بررسی به هیچ تخلفی نرسیده‌اند.
226	این گزارش را به دادسرا داده‌اند.
227	دادسرا رفتیم که گزارش را به ما ابلاغ کنید.
228	گفتند باید از دادگاه بگیرید.
229	دادگاه هم گفت نمی‌توانیم گزارش کارشناسی را ابلاغ کنیم.
230	بعد دیدیم گزارش طی شماره 99.
231	97002.
232	01 به تاریخ ششم اردیبهشت 99 در دادسرا به ثبت رسیده است.
233	رأی که صادر شد، کارشناسان متعجب شدند که چطور وقتی هیچ تخلفی نبوده است، گزارش کارشناسی را ندیده‌اند.
234	امیدوارم رئیس قوه قضائیه به این نکته توجه کنند.
235	چون خود آقای رئیسی گفتند که قضات محترم از نظرات کارشناسی در دادگاه تجاری استفاده کنند زیرا اینها با هم متناقض نیست.
236	قضات ما نه کارشناسی را رد کردند و نه کارشناسی را پذیرفتند.
237	علت گرانی خورو در سال 97 و علت بروز مشکل در بازار این است که سایپا و ایران‌خودرو یک میلیون دستگاه بیشتر از ظرفیت ماشین فروختند.
238	علت این بود که تولید از 900 هزار دستگاه به 400 هزار تا رسید.
239	در نتیجه مشتریانی که پیش‌فروش و فروش فوری شده بودند و کاغد به دست منتظر دریافت خودرو بودند، دیدند که از محصول خبری نیست.
240	از طرفی هم قیمت خورو بالا رفت چون در سال 97، حدود 84.
241	8 درصد افزایش نرخ خودرو در بازار و کارخانه داشتیم.
242	یعنی خود کارخانه در سال 97، 74 درصد گران کرد.
243	500 هزار نفر در خیابان آمدند که ماشین ما را بدهید.
244	هرچه اختلاف قمیت خودرو بیشتر می‌شد و عرضه بالاتر می‌رفت، این افراد حریص‌تر می‌شدند که خودروهایشان را بگیرند.
245	خودروسازان هم نه پول نداشتند که پول بدهند و نه ماشین که تحویل بدهند.
246	در سایپا حدود 60 هزار دستگاه محصولات رنو هم فروختند؛ زیرا محصولات سایپا را چون ماشین تحویل نمی‌دادند، کسی نمی‌خرید.
247	محصولات رنو مثل استپ وی، تندر، ال 90، پارس تندر و این‌گونه ماشین‌ها را فروختند که اختلاف قیمت بیشتری داشت و مردم بیشتر علاقه داشتند خریداری کنند.
248	بعد رنو بدون اینکه خودروها را تحویل بدهد، از ایران خارج شد.
249	در نتیجه مردمی که مثلا پراید خود را 20 میلیون تومان فروخته بودند که خودروی ساندرو استپ‌وی بخرند، می‌دیدند که دیگر نمی‌توانند همان پراید قبلی را بخرند.
250	زیرا قیمت پراید 60 میلیون تومان شده بود.
251	کارخانجات تحت فشار سیستم نظارتی، سه دستگاه خودروی جایگزین با قمیت زمان ثبت‌نام یعنی 22 میلیون تومان باید به مردم تحویل می‌دادند، این در حالی است که قیمت تمام‌شده کارخانه در آن زمان 40 میلیون تومان بود.
252	پس فروش هر خودرو 20 میلیون تومان برای کارخانه ضرر داشت.
253	همین‌طور به خودروهای پیش‌فروش شده سود مشارکت و تأخیر در تحویل تعلق می‌گرفت.
254	کارخانه‌های ما هرکدام 25 هزار میلیارد تومان ضرر و زیان دادند.
255	من بهمن 96 از سایپا خارج شدم.
256	سال 97 جدال بین مردم و خوروسازان رخ داد.
257	اینجا بررسی شد که چه کسی عامل این جدال است.
258	آن زمان ضابطین رابطه خوبی با خودروسازان داشتند، ضابطین اشاره کردند به دوره مدیریتی ما و سال 96.
259	این در حالی است که در سال 96 اختلاف قیمت خودرو 400 هزار تومان بود اما اختلاف قیمت خودرو در سال 97، بین 30 تا 70 میلیون تومان بود.
260	دادگاه تجدیدنظر و دیوان عالی کشور را برای ما برداشتند.
261	60 تا از مواد قانون کیفری را در استجازه برای ما حذف کردند.
262	به وکلایمان اخطار کتبی می‌دهند.
263	انحصاری‌ترین جای ایران وکلای تبصره ماده 48 است که صد وکیل از بین 50 هزار تا وکیل برای کل پرونده‌های اقتصادی و امنیتی هستند.
264	این تعداد را به‌عنوان امین انتخاب کرده‌اند اما تا مرحله کیفرخواست به این امین‌ها هم اجازه مطالعه پرونده نمی‌دهد.
265	پس ما هستیم و ضابط و هرآنچه که می‌خواهند.
266	این با واقعیت زمین تا آسمان فاصله دارد.
267	ما سیستم را باز نکرده‌ایم که بهزادی نصف‌شب ثبت‌نام کند و خودرو را ببرد.
268	کل سود بهزادی سه میلیارد تومان بوده است.
269	با فروش 120 میلیارد تومان و نقدینگی 37 میلیارد تومان در سالی که اختلاف قیمت خودرو چندان زیاد نبود.
270	در سال 97 شما 30 تا سراتو می‌فروختید، سودتان سه میلیارد تومان می‌شد.
271	کسانی که مانع عرضه شدند، باعث اخلال در بازار هستند اما مدیران 96 را که دو سال از شرکت خارج بودند، به‌عنوان طرف‌های دعوا شناسایی کردند.
272	قانون عطف بماسبق نمی‌شود.
273	قانون استجازه 20 مرداد 97 بوده است.
274	وقتی می‌گوید در چارچوب قانون مجازات اسلامی این دادگاه باید فعالیت کند، ماده 10 آن همین مسئله عطف بماسبق است.
275	این قانونی که در دادگاه ما را بر اساس آن محکوم کردند، مربوط به محصولات کشاورزی و ارزاق عمومی است.
276	در قانون اخلال، بارها و بارها کلمه محصولات کشاورزی، ارزاق عمومی و سایر نیازمندی‌های و امثالهم آورده شده است.
277	پیش‌خرید در مورد آنها صدق می‌کند.
