roozno_data###درب مساجد باز و محدودیت ساعتی پاساژ‌ها برداشته شد/ به این زودی‌ها به شرایط قبل کرونا برنمی‌گردیم###http://roozno.com//fa/news/429080/درب-مساجد-باز-و-محدودیت-ساعتی-پاساژ‌ها-برداشته-شد-به-این-زودی‌ها-به-شرایط-قبل-کرونا-برنمی‌گردیم###[]###2020-05-30 12:05:00###۴۲۹۰۸۰###['روحانی', 'کرونا', 'بازگشایی مساجد و پاساژها']
1
1	رئیس جمهور گفت: ما به این زودی به شرایط قبل کرونا نمی‌توانیم برگردیم، ضمن اینکه درب مساجد در سراسر کشور برای نماز‌های یومیه باز می‌شود.
2	به گزارش روز نو ، حجت الاسلام حسن روحانی در نشست ستاد ملی مقابله با کرونا گفت: زندگی ما به خاطر بیماری کرونا محدودتر شده و بخشی از زندگی ما مجازی شده است و ما به این زودی به شرایط قبل کرونا نمی‌توانیم برگردیم.
3	رئیس جمهور با اشاره به فرارسیدن سالروز ارتحال حضرت امام خمینی (ره) اظهارداشت: این هفته، هفته‌ای است که هم در آن روز رحلت امام خمینی (ره) بزرگوار است، در چهاردهم خرداد و هم روزی است که مردم برای حفظ جان امام فداکاری کردند و آن پانزدهم خرداد است در این روز مردم با قیام خود در شهر‌های مختلف در قم و تهران و ورامین و در شهر‌های دیگر هم قیام کردند و هم فداکاری کردند و هم کشته‌های فراوانی و شهدای فراوانی تقدیم انقلاب اسلامی کردند.
4	وی یادآورشد: اگر آن حرکت مردمی نبود احتمالا جان، اما هم در خطر قرار می‌گرفت و یا برای مدت‌های طولانی ممکن بود امام را در حبس و حصر نگه دارند.
5	رییس جمهوری ادامه داد: امام عزیز و بزرگوار ما ۱۶ سال از سال ۴۱ تا ۵۷ رهبری یک نهضت و انقلاب مردمی بزرگ را برعهده گرفت و در این رهبری، انقلاب را به پیروزی نهایی رساند و این یک کار مهم امام است که نهضتی را پرچمداری و رهبری کرد و با همه فراز و نشیب و مشکلات، این نهضت را به پیروزی رساند که در تاریخ ایران کمتر سراغ داریم.
6	روحانی با اشاره به اینکه در سده‌های اخیر کمتر مشاهده شده نهضتی به طور کامل به پیروزی نهایی برسد، تصریح کرد: امام توانست این نهضت را به پیروزی کامل برساند.
7	کار دوم امام این بود در برابر تجاوزی که به کشور انجام شده بود و تمامیت ارضی و استقلال ما در خطر بود، یعنی ۸ سال دفاع مقدس یک دفاع پیچیده سخت هشت ساله آن هم نه در برابر عراق، بلکه تقریبا در برابر همه قدرت‌های جهانی رهبری کند و به پیروزی برساند.
8	وی ادامه داد: مساله سوم این که امام حکومت اسلامی را تشکیل داد و همه نهاد‌های حکومت اسلامی را در همان سال‌های اولیه به انجام رساند.
9	یعنی می‌توان گفت: از ۱۰ فرودین ۵۸ حضور مردم در پای صندوق آرا و همه پرسی برای نظام جمهوری اسلامی تا اسفند همان سال که انتخابات مجلس انجام شد و انتخابات خبرگان، همه پرسی، انتخابات برای اصل نظام و انتخابات ریاست جمهوری و مجلس شورای اسلامی در سال ۵۸ صورت گرفت و امام همه نهاد‌ها را در همان سال اول تشکیل دادند و نهاد‌های اصلی نظام با رای و با اتکا به آرای مردم تشکیل شدند.
10	رییس دولت تدبیر و امید اضافه کرد: امام برای نجات کشور از استبداد و استعمار انقلاب را به پیروزی رساند؛ در نجات کشور از اشغال و تجاوز دفاع ملی را به انجام رساند و برای تشکیل نظام اسلامی همه نهاد‌های لازم را با رای و نظر مردم استقرار بخشید.
11	با افزایش تعداد مبتلایان کشف شده مواجه هستیمروحانی در ادامه سخنان خود در نشست ستاد ملی مدیریت و مقابله با کرونا، تصریح کرد: موضوع کرونا همچنان به عنوان یک مساله اصلی و مهم در کشورما ظهور و بروز دارد.
12	رئیس جمهور ادامه داد: این ویروس موجب تحولات بسیار زیادی در مسائل سیاسی، اجتماعی، بهداشتی و حتی فرهنگی شده است، ما کار عظیم و بزرگی را در کرونا و پساکرونا مشاهده می‌کنیم؛ بسیاری از مواردی که در دنیا مورد اعتماد جهانی بود و همواره بر قواعد جهانی بودند تکیه کرده بودند، همه را به نحوی زیر سوال قرار داد.
13	روحانی ادامه داد: مساله مرز‌ها در دنیا بسیار کمرنگ شده بود و بسیاری از اتحادیه‌ها مرزهایشان را برداشته بودند، ویروس کرونا دوباره موضوع مرز‌ها را پررنگ کرد.
14	رئیس جمهور افزود: مساله مهاجرت که امر ساده‌ای شده بود و همچنین موضوع سفر که امری بسیار طبیعی و معمولی و آسانی بود، ویروس کرونا همه این‌ها را تغییر دارد و ما امروز با یک شرایط جدیدی در دوران کرونا و پس از کرونا مواجه هستیم که شاید این روند برای سال‌ها ادامه یابد.
15	روحانی گفت: زندگی ما محدودتر و بخشی از آن نیز مجازی شده است، مردم کشورمان باید باور کنند که ما به این زودی نمی‌توانیم به شرایط قبل از کرونا بازگردیم.
16	این که مردم فکر می‌کنند ما ۱۵ روز و یا یک الی دو ماه دیگر به شرایط دی ماه و یا اوایل بهمن ماه سال گذشته باز می‌گردیم، این چنین نیست.
17	رئیس جمهور با تاکید بر امکان طولانی شدن شرایط فعلی کشور تصریح کرد: باید سبک زندگی مان را عوض کنیم و محدویت‌ها را بپذیریم، بخشی از زندگی ما باید به فضای مجازی برود، چرا که ما ناچاریم از فضای حقیقی خارج شویم، ما دیگر به این زودی‌ها نمی‌توانیم وقتی به هم می‌رسیم به یکدیگر دست دهیم.
18	روحانی افزود: اینکه وزیر بهداشت نسبت به بازگشت موج کرونا در برخی نقاط کشور ابراز نگرانی می‌کند، چرا که فکر می‌کنند آداب و رسوم گذشته می‌تواند به زودی حاکم شود، این اشتباهی است که می‌تواند خدای نکرده سرنوشت سلامت کشور را در معرض خطر قرار دهد.
19	رئیس جمهور بر لزوم ترک عاداتی، چون همنشینی چند ده نفره و گپ و گفت با یکدیگر در شرایط فعلی کشور تاکید کرد و گفت: این عادات را باید برای ماه‌ها ترک کنیم، اجتماعات باید کوچک و با فاصله باشد و اگر کسی به ویروس کرونا مبتلا شد باید به او بگوییم که خود را قرنطینه کند.
20	روحانی، شرایط فعلی کشور را سخت‌تر از دوران شیوع کرونا در اسفند و فروردین خواند و افزود: ما در اسفند سال گذشته و فروردین ماه با مبتلایانی مواجه می‌شدیم که علایم ظاهری کرونا را، چون تنگی نفس و سرفه داشتند و اعلام می‌کردند که کرونا دارند، اما اکنون شرایط عوض شده است.
21	رئیس جمهور با اشاره به نبود علایم ظاهری در برخی از مبتلایان به کرونا ویروس، ادامه داد: اکنون وضعیت عوض شده است و با افزایش تعداد مبتلایان کشف شده مواجه هستیم چرا که برخی علائم بالینی ندارند، اما با انجام تست خود فرد نیز باور نمی‌کند که مبتلا شده است و نسبت به دقت در نمونه برداری شک دارد و بنابراین کار سخت‌تر شده است.
22	روحانی گفت: این بدان معناست که شما باید از یک دوست و یا یکی از اقوامتان که هیچ علائمی ندارد، اما تست او مثبت است، فاصله بگیرید بنابراین کار امروز ما مقداری سخت‌تر از گذشته شده است.
23	سامان دادن به زندگی و اقتصاد مردم در شرایط کرونا مهم استروحانی اظهار داشت: القای ترس، القای اضطراب، القای عدم قطعیت نسبت به آینده زندگی چیز مفیدی نیست ما باید تصمیم را بر این بگیریم که بنا است ماه‌ها با یک ویروس زندگی کنیم و یک زندگی توام با احتیاط کامل داشته باشیم.
24	این ویروس هست و نمی‌توانیم بگوییم یک سه روز یا دو هفته دیگر آن را از بین می‌بریم، این ویروس در حال چرخش است و، چون واکسن و داروی قطعی برای آن نیست، در حال چرخش است و از یک استان به استان دیگر می‌رود و در یک استان که دوره اقامت و سفرش تمام می‌شود به استان بعدی می‌رود؛ نوع شیوع و حرکت این ویروس هم در داخل کشور و هم در سطح جهان حرکت خاص و ویژه‌ای است.
25	وی افزود: در این شرایط سامان دادن به زندگی و اقتصاد مردم از مسائل مهم است، بنابر آماری که در جلسه امروز اعلام شد، مشاهده کردیم که در بخش تولید دچار یک تفاوت فاحش در اسفند و فروردین نیستیم و بخش تولید فعال است، اما در بخش خدمات این فاصله را مشاهده می‌کنیم، متاسفانه یا خوشبختانه در ایام مواجهه با این ویروس ما روز‌های خاصی داشتیم، یک دوره آن شب عید بود، یک دوره در ماه مبارک رمضان بود و دوره دیگر در تابستان است که مردم به مسافرت می‌روند و این شرایط را سخت‌تر می‌کند.
26	روحانی ادامه داد: ما نمی‌گوییم که سفر نباشد بلکه باید با احتیاط کامل با کرونا زندگی کنیم و استراتژی ما بر این مبنا باشد که احتیاط کامل را با رعایت فاصله‌ها، دستور العمل‌ها و همان مراقبت‌ها و مواظبت‌ها و دست شستن‌ها و پرهیز از حضور در اجتماعات بزرگ را داشته باشیم.
27	رییس جمهوری تصریح کرد: پایش و تصمیم‌گیری ما نه به صورت هفتگی بلکه به صورت روزانه است و روزانه در حال پایش هستیم که در کجا قرار داریم، بیماری در کجاست، شرایط ویروس چگونه است، شرایط سلامت مردم چگونه است و برای این کار معیار‌هایی داریم، دنیا نیز ممکن است شبه این معیار‌ها را داشته باشد؛ این تعداد مبتلا یکی از معیار‌های ما است که روزانه اعلام می‌شود.
28	وی خطاب به مردم ادامه داد: این تعداد مبتلا برای مردم نگران کننده نباشد، زیرا تعداد مبتلایان جدید عمدتا بر مبنای تست بوده و ممکن است فرد مبتلا هیچ علائمی نداشته و جوان و حال نیز باشد، اما در عین حال باید در قرنطینه خانگی قرار گیرد که ویروس را منتقل نکند، پس نگران نباشید.
29	روحانی با بیان اینکه اعلام آمار ابتلا بر مبنای تست به نفع آینده ما است، گفت: این باعث می‌شود که فرد مبتلا را هدایت کنیم و نگذاریم که دیگری را آلوده کند، خود فرد مبتلا ممکن است دچار هیچ مشکلی نشود، اما ممکن است پدر و پدربزرگ و فردی دارای بیماری زمینه‌ای در اطرافیان خود را مبتلا کند و آن‌ها را در معرض خطر قرار دهد بنابر این تعداد مبتلا مهم نیست، اما در عین حال باید مراقبت سخت را انجام دهیم.
30	رییس دولت تدبیر و امید در بخش دیگری از سخنانش گفت: معیار دیگر معیاری است که معروف است به آرزیرو، یعنی شدت اپیدمی در چه حالی است؛ و وقتی این بالای یک است باید کاملا ما را نگران کند؛ و وقتی زیر یک است، ما می‌توانیم راحتتر با این بیماری مواجه بشویم.
31	به طور کلی در کشور، ما الان زیر یک هستیم، اما بعضی از استان‌ها در شرایط حاد قرار می‌گیرند و می‌روند بالای یک.
32	آنجا که ما بالای یک قرار می‌گیریم همه باید مراقبت شدید کنند و با هم کمک کنیم حتی اگر لازم باشد ممکن است برخی از محدودیت‌ها را اعمال کنیم چاره‌ای نداریم.
33	این معیار آرزیرو یا آرنات برای ما بسیار مهم است که چگونه ما با این ویروس مواجه هستیم و کجا هستیم و یکی از معیار‌های خوب است.
34	روحانی اشغال تخت‌های بیمارستانی را یکی دیگر از معیار‌ها عنوان کرد و افزود: من همیشه از آقای وزیر سوال می‌کنم که وضع تخت ما چگونه است و وضع آی سی یو ما چگونه است و وی می‌گوید که در فلان استان شرایط ما خوب نیست.
35	می‌گویم تخت چطور و وی می‌گوید الحمدالله تخت خالی ما داریم، و سوال می‌کنم آی سی یو چطور و وزیر می‌گوید که داریم.
36	این برای ما یک معیار است.
37	رییس جمهوری عنوان کرد: اگر خدای ناکرده اشغال تخت‌های ما به سمت ۹۰ و بالای ۹۰ برود، شرایط بسیار هشدار است و باید ما کاملاً مراقبت کنیم.
38	البته امنیت جمعی ما و اینکه مردم بیشترشان آنتی‌بادی گرفته باشند این هم می‌تواند یکی از معیار‌های ما باشد که متاسفانه جز در بعضی از شهرستان‌ها وضع خیلی خوبی نداریم.
39	یعنی اگر ۴۰ درصد جمعیت ما دارای آنتی‌بادی باشند و با همین تست سرولوژی مثبت بشوند، مقداری خیال ما راحت می‌شود که این زنجیره متصل نیست و به‌طور کامل شکسته شده است.
40	از امروز مساجد برای نماز‌های یومیه به روی مردم باز است/ محدودیت ساعتی پاساژ‌ها برداشته شدروحانی در بخش دیگری از سخنان خود درباره تصمیمات امروز ستادملی مقابله با کرونا اظهارداشت: ادامه داد: تصمیمی که امروز گرفتیم راجع به مساجد است، که مورد درخواست همه مردم و خصوصا افراد متدین ماست، مردم می‌خواستند مساجد لااقل اگر برای عموم باز نیست برای نماز‌های یومیه باز شود که فرصت داشته باشند اگر نماز جماعت می‌خوانند فاصله‌ها را رعایت کنند.
41	از امروز در مساجد به روی مردم در سراسر کشور با اجرای دستورالعمل برای نماز‌های یومیه باز می‌شود.
42	وی در مورد بازگشایی پاساژ‌ها هم گفت: مساله دوم پاساژ‌ها است که محدودیت داشتیم که تا ۶ بعدازظهر باز باشند که ما محدودیت ساعتی آن را بر می‌داریم ان شاءالله مشکلی در این زمینه نباشد.
43	مواردی را هم وزیر کشور در خصوص مقرراتی برای ترافیک و سالم سازی دریا بیان کردند که جلسه آن را قبول کرد.
44	رییس جمهوری گفت: یکسری موارد داریم که در این جلسه درباره آن تصمیم نگرفتیم و ممکن است در جلسات بعد تصمیم بگیریم مانند صحن حرم‌هایی که صبح‌ها باز می‌شود شب‌ها هم باز شود قرار شد بررسی‌ها انجام شود یا مراکزی که استفاده از سالن اجتماعات آن ممنوع است، باید با دقت و سرعت کمتر به سمت گشایش برویم که مشکلی پیش نیاید.
45	روحانی در پایان سخنانش بار دیگر از مردم خواست دستورالعمل‌های بهداشتی را به طور کامل مراعات کنند وگرنه ممکن است دچار موج شدید در برخی شهرستان‌ها شویم و مجبور شویم مقررات سخت و ویژه در برخی شهرستان‌ها در نظر بگیریم که برای مردم سخت خواهد بود.
