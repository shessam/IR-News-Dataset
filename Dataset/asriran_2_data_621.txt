asriran_2_data###یک خارجی، پاتوسی را از سپاهان دور کرد###https://www.asriran.com/fa/news/707515/یک-خارجی-پاتوسی-را-از-سپاهان-دور-کرد###['ورزشی']###2020-01-07 11:26:00###۷۰۷۵۱۵###['سپاهان', 'پاتوسی']
9@@@10
1	‌سپاهان که یکی از مدعیان اصلی قهرمانی در این فصل لیگ برتر به حساب می‌آید، در نقل و انتقالات نیم‌فصل فعال بود.
2	به گزارش خبر ورزشی، آن‌ها با توجه به نیاز خود در خط دفاعی محمد طیبی و مهدی ترکمان را از تیم‌های نفت مسجدسلیمان و پارس جنوبی جم به خدمت گرفتند و قرار است یکی، دو بازیکن دیگر هم به ترکیب زردپوشان اصفهانی اضافه شوند.
3	امیر قلعه‌نویی سرمربی سپاهان بعد از جذب طیبی و ترکمان، خواهان به خدمت گرفت دانیال اسماعیلی‌فر و آیاندا پاتوسی شد و به مدیران این تیم اعلام کرد هر طور شده این دو بازیکن را جذب کنند.
4	مسئولان سپاهان هم بعد از درخواست رسمی برای خرید اسماعیلی‌فر، متوجه شدند رقیب همشهری ستاره خود را به آن‌ها نمی‌دهد و ذوبی‌ها اعلام کردند دانیال فروشی نیست.
5	اما ماجرای پاتوسی متفاوت است.
6	ستاره اهل آفریقای جنوبی که فصل گذشته نمایش بسیار خوبی در ترکیب استقلال داشت، مدتی است قرارداد خود را با بنی‌یاس امارات فسخ کرده و مشکلی برای پیوستن به تیمی دیگر ندارد.
7	به غیر از سپاهان، دو تیم پرسپولیس و استقلال هم به دنبال خرید پاتوسی هستند، ولی سپاهانی‌ها برخلاف دو تیم مطرح پایتخت فعلاً نمی‌توانند پاتوسی را جذب کنند.
8	تیم سپاهان در ترکیب خود سه بازیکن خارجی به نام‌های جورج ولژیانی، ولادیمیر کومان و کی‌روش استنلی در اختیار دارد که هیچ‌کدام از آن‌ها آسیایی نیستند.
9	براساس قوانین AFC هر تیم می‌تواند ۴ بازیکن خارجی در اختیار داشته باشد که حتماً یکی از آن‌ها باید آسیایی باشد.
10	به همین دلیل سپاهانی‌ها نمی‌توانند پاتوسی را جذب کنند مگر آنکه یکی از بازیکنان خارجی خود را از لیست خارج کنند.
11	از اصفهان خبر رسیده مسئولان سپاهان قصد داشتند نام ولادیمیر کومان مجارستانی را از فهرست خود خارج کنند، ولی مبلغ فسخ بالا و غرامت سنگینی که باید باشگاه سپاهان بعد از خارج کردن نام کومان، به او بپردازد، باعث شد سپاهانی‌ها قید این کار را بزنند و کومان را تا پایان فصل در ترکیب خود نگه دارند.
12	به این ترتیب غرامت سنگین بابت فسخ قرارداد کومان، پاتوسی را از سپاهان دور کرده است.
