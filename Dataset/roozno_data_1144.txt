roozno_data###چرا نمایندگان اعتبارنامه غلامرضا تاجگردون را رد کردند؟###http://roozno.com//fa/news/429339/چرا-نمایندگان-اعتبارنامه-غلامرضا-تاجگردون-را-رد-کردند###[]###2020-05-31 17:27:00###۴۲۹۳۳۹###['اعتبارنامه غلامرضا تاجگردون']
1@@@2@@@3
1	با آغاز به کار یازدهمین دوره مجلس شورای اسلامی بررسی اعتبارنامه‌های نمایندگان در دستور کار قرار گرفته است.
2	امروز اعلام شد که شعب ۱۵ گانه اعتبار نامه ۱۷۳ نماینده را تائید کرده اند و اعتبارنامه سه نماینده مورد تائید قرار نگرفته است.
3	به این ترتیب این سه نماینده می‌توانند اعتراض خود را اعلام کنند.
4	صبح امروز در صحن علنی مجلس اعلام شد که اعتبارنامه‌های حسین محمد صالحی منتخب مردم فریدن و فریدون شهر، غلامرضا تاجگردون منتخب گچساران و کاظم دلخوش منتخب صومعه سرا در شعب بررسی تائید نشده‎‌اند.
5	ارجاع اعتراض‌ها به شورای نگهبانبه این ترتیب وضعیت تائید اعتبارنامه این سه نماینده کمی پیچیده شده است.
6	اسناد اعتراض به اعتبار نامه سه نماینده به شورای نگهبان ارسال می‌شود تا توضیحات شورا نیز دریافت شود.
7	امیرحسین قاضی زاده نایب رییس مجلس در این باره گفت: "بعد از اینکه نسبت به اعتبارنامه برخی منتخبان اعتراض صورت گرفت، پرونده‌های اعتراضی به شورای نگهبان ارسال خواهد شد که این روند در حال انجام بوده و پرونده‌ها به شورای نگهبان ارسال می‌شود.
8	"این سخنان قاضی زاده پس از تذکر آیین نامه‌ای الیاس نادران صورت گرفت.
9	نادران با استناد به تبصره یک ماده ۲۸ آیین نامه داخلی مجلس عنوان کرد: «بر اساس این ماده، اگر اعتبارنامه برخی منتخبان در مجلس به تصویب نرسد باید اسناد اعتراض آن به شورای نگهبان ارسال شود تا مورد بررسی قرار گیرد.
10	»اگر شورای نگهبان اعلام کرد که موارد مطرح شده مورد بررسی آن‌ها قرار گرفته است و مورد جدیدی در کار نیست شعبه ۵ روز فرصت دارد نظر نهایی خود را اعلام کند.
11	اگر اعتبارنامه در شعبه به تصویب برسد به صحن علنی مجلس می‌آید و تائید آن در صحن اعلام می‌شود.
12	در صورتی که اعتبارنامه در شعبه بازهم رد شود به کمیسیون تحقیق ارجاع خواهد شد.
13	این کمیسیون هم ۱۵ روز فرصت دارد و نتیجه را به شعبه اعلام می‌کند.
14	به این ترتیب نهایتا تا بیست روز دیگر وضعیت سه نماینده مورد اعتراض روشن خواهد شد.
15	روز گذشته تعدادی از نمایندگان اصولگرا با امضای نامه‌ای نسبت به اعتبارنامه غلامرضا تاجگردون نماینده گچساران اعتراض کردند.
16	تاجگردون در جریان بررسی صلاحیت‌های نامزد‌های انتخابات مجلس یازدهم یک بار از سوی شورای نگهبان ردصلاحیت شده بود که پس از اعتراض او صلاحیتش تائید گردید.
17	شایعات زیادی درباره روند این تائید صلاحیت دررسانه‌ها وجود داشت.
18	منتقدان معتقد بودند تاجگردون به دلیل رانتخواری و فساد باید ردصلاحیت می‌شد.
19	حالا طیفی از نمایندگان مجلس می‌خواهند مانع از ورود او به مجلس شوند.
20	این نمایندگان "احتمال جعلی بودن مدرک تحصیلی"، "ایجاد شبکه خانوادگی و فامیلی در دستگاه‌ها و شرکت‌های مختلف دولتی و غیردولتی"، "منافع اقتصادی ویژه از طریق رانت"، "سودجویی از طریق سوء استفاده از جایگاه نمایندگی"، "صرف هزینه‌های هنگفت ناسالم در دوره تبلیغات" را دلیل اعتراض خود به اعتبارنامه تاجگردون اعلام کردند.
21	علی خضریان، مجتبی رضا خواه، احمد نادری، سید نظام‌الدین موسوی، علیرضا زاکانی و چند نماینده دیگر از معترضان به اعتبار نامه تاجگردون بودند.
22	برخی گزارش‌ها از این حکایت دارد که تاجگردون هم به اعتبارنامه قالیباف، زاکانی، آقاتهرانی و میرسلیم اعتراض کرده است، اما این اعتراض‌ها به جایی نرسیده است.
23	تائید نکردن اعتبارنامه تاجگردون بازتاب و واکنش‌های زیادی را در پی داشته است، عده‌ای می گویند این اقدام نمایندگان سیاسی است و برای حذف منتقدان احتمالی در مجلس صورت گرفته است.
24	این دسته معتقدند با این استدلال‌ها باید اعتبارنامه منتخبان بیشتری تائید نمی‌شد.
25	اما محمد علیپور سخنگوی شعبه ۱۲ مجلس شورای اسلامی در این باره گفت: "از کلیه نمایندگانی که اعتبارنامه‌شان به شعبه ۱۲ ارجاع شده بود تنها در یک مورد چند نماینده اعتراضی در خصوص اعتبارنامه جناب آقای تاج‌گردون داشتند، بعضی می‌خواهند این موضوع را به نوعی برجسته کنند و در فضای مجازی به آن دامن می‌زنند در حالی که این یک مساله عادی است.
26	در آیین‌نامه داخلی مجلس شورای اسلامی هم قید شده که هر نماینده می‌تواند به اعتبارنامه نماینده‌ای اعتراض کند.
27	"تاجگردون در مجلس دهم رییس کمیسیون برنامه و بودجه بود.
28	او دانش‌آموخته کارشناسی اقتصاد نظری و کارشناسی ارشد برنامه‌ریزی سیستم‌های اقتصادی از دانشگاه شهید بهشتی است.
29	تاجگردون مدرک دکتری مدیریت اقتصادی را در سال ۲۰۰۸ از مؤسسه گلوبال بیزنس، در شهر بروکسل، بلژیک اخذ کرده‌ است، ولی نام این موسسه در فهرست دانشگاه‌های مورد تأیید وزارت علوم، تحقیقات و فناوری ایران قرار ندارد، لذا در سال‌های ۱۳۹۰ و ۱۳۹۴ وی با مدرک کارشناسی ارشد، برای انتخابات مجلس شورای اسلامی، ثبت نام کرد.
30	او هم اکنون استاد دانشگاه آزاد اسلامی واحد تهران مرکز است.
31	در همین حال اعتبارنامه کاظم دلخوش اباتری منتخب صومعه‌سرا نیز از سوی علیرضا زاکانی نماینده قم و روح‌الله نجابت نماینده شیراز مورد اعتراض قرار گرفت.
32	دلیل اعتراض نیز "سوء استفاده مالی" و "زمین خواری" منتسب به دلخوش اعلام شده است.
33	اعتبار نامه محمد صالحی منتخب فریدون شهر نیز از سوی زهره الهیان نماینده تهران مورد اعتراض قرار گرفته است.
34	الهیان در این باره گفته است: «آقای محمدصالحی سابقه محکومیت دارد و صلاحیت وی در هیئت نظارت استان و هیئت مرکزی رد شده است.
35	نحوه بررسی صلاحیت آقای محمدصالحی در شورای نگهبان اینگونه بوده که فقط یکی از اعضا صلاحیت وی را تأیید کرده و تأیید صلاحیت وی به منزله تأیید شورای نگهبان نیست.
36	»به نظر می‌رسد تلاش‌های برای رد اعتبارنامه این سه نماینده حساب شده و با هماهنگی بین طیفی از نمایندگان صورت گرفته است.
37	البته بیشتر تلاش آن‌ها معطوف به رد اعتبارنامه تاجگردون است.
38	غلامرضا تاجگردون، دلخوش و صالحی تاکنون به اتفاق رخ داده و تائید نشدن اعتبار نامه‌‌هایشان واکنشی نشان نداده‌اند.
39	به نظر می‌رسد آنها به دنبال آنند که با آرامش و از مسیر قانونی موضوع را حل و فصل نمایند.
40	پیش از این مدرک تحصیلی سینا کمالخانی منتخب مردم تفرش مورد اعتراض قرار گرفت که نهایتا مشخص شد مدرک او جعلی است.
41	شورای نگهبان نیز انتخابات حوزه تفرش را باطل کرد.
42	عده ای معتقد بودند که شورای نگهبان حق ابطال انتخابات این حوزه را ندارد و باید اعتبارنامه کمالخانی در مجلس بررسی شود که البته این اتفاق رخ نداد.
43	تهدید نماینده معترض به اعتبارنامه تاجگردون!در رخدادی دیگر در ادامه جنجال اعتبارنامه‌ها احمد نادری نماینده مردم تهران در مجلس شورای اسلامی در صفحه شخصی خود در توئیتر از تهدید به برخورد با اسلحه گرم در صورت عدم تایید اعتبار نامه غلامرضا تاجگردون منتخب مردم گچساران خبر داد.
44	او نوشت: «‏از دیروز که به اعتبارنامه جناب آقای تاجگردون اعتراض کرده ام، هزاران پیام تهدید و تشکر ارسال شده.
45	جالب‌ترین آن، تهدید به برخورد با اسلحه گرم بوده.
46	قبل از انتخابات هم نظام را تهدید کرده بودند اگر صلاحیت ایشان تایید نشود، درگیری مسلحانه اتفاق می‌افتد».
47	حالا فعالان سیاسی اصولگرا خواستار آن شده‌اند که تهدید نمایندگان از سوی اطرافیان تاجگردون مورد بررسی نهاد‌های امنیتی قرار گیرد.
