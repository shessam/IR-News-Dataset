asriran_2_data###«سپاهان – استقلال»ی که پرسپولیس را قهرمان کرد###https://www.asriran.com/fa/news/700998/سپاهان-–-استقلالی-که-پرسپولیس-را-قهرمان-کرد###['ورزشی']###2019-11-30 13:11:00###۷۰۰۹۹۸###['پاتوسی', 'سپاهان']
10
1	در چارچوب هفته دوازدهم لیگ برتر فوتبال ایران در حساس‌ترین بازی هفته دو تیم آماده سپاهان و استقلال در اصفهان به مصاف هم می‌روند.
2	به گزارش ایسنا، دو تیمی که روند خوبی را پشت سر گذاشته‌اند و هفته‌هاست که رنگ باخت را ندیده‌اند.
3	استقلال ۹ بازی پیاپی است که برنده می‌شود و سپاهان یکی از دو تیم بدون باخت ایرانی در فصل ۹۹۹۸ است.
4	نکته جالب تقابل این دو تیم، مشخص شدن مدعی اصلی قهرمانی است.
5	سپاهان با یک بازی کمتر نسبت به استقلال و یک امتیاز بیشتر در رده دوم قرار دارد و شاگردان استراماچونی در رده سوم هستند.
6	با این حال این مشخص شدن قهرمانی در زاینده‌رود خیلی هم عجیب نیست زیرا سال گذشته و در هفته بیست و پنجم همین شرایط در بازی دو تیم وجود داشت.
7	فصل گذشته سپاهان و استقلال در حالی در نقش جهان به هم رسیدند که پرسپولیس با فاصله کمی نسبت به تراکتور رده دومی و سپاهان رده سومی در صدر جدول قرار داشت و اصفهانی‌ها این انگیزه را داشتند که با برتری برابر استقلال و با توجه به شکست تراکتور، به پرسپولیس نزدیک‌تر شود.
8	بازی در حالی با حملات دو تیم در جریان بود که کسی نمی‌توانست در طول ۹۰ دقیقه برنده بازی را مشخص کند و توپ مدام روی دروازه دو تیم بود.
9	پس از نمایان شدن پایان ۹۰ دقیقه در اسکوربورد، همه چیز باب میل پرسپولیسی‌ها بود زیرا هم حریف مستقیم متوقف شده بود و هم رقیب دیرینه نتوانسته بود پیروز شود اما در دقیقه ۶+۹۰ جادوی پاتوسی همه چیز را تغییر داد.
10	هافبک اهل آفریقای جنوبی استقلال با حرکتی انفجاری و از پیش رو برداشتن سه مدافع سپاهان در محوطه جریمه این تیم، توپ را از زاویه‌ای بسته به تور دروازه نیازمند چسباند تا استقلال برنده حساس‌ترین بازی هفته بیست‌ و پنجم لیگ هجدهم باشد؛ اتفاقی که البته در ادامه لیگ هجدهم و با نتیجه نگرفتن‌های شاگردان شفر و قلعه‌نویی همراه شد تا پیروز نبرد واقعی زاینده رود، پرسپولیسی باشد که برای سومین فصل متوالی قهرمان لیگ ایران شد.
11	حالا دوباره سپاهان و استقلال در زاینده رود به هم رسیدند و این بار هر دو تیم شانس اصلی قهرمانی هستند.
12	با وجود صدرنشینی شهرخودرو، مشکلات جدی این باشگاه مشهدی، شاگردان یحیی گل‌محمدی را در صدر جدول، متزلزل نشان می‌دهد و شاید این سپاهان و استقلال باشند که با این روند نتیجه‌گیری، قهرمان لیگ نوزدهم را مشخص می‌کنند.
13	دیدار دو تیم از ساعت ۱۵ در ورزشگاه نقش جهان آغاز می‌شود.
14	آبی‌های پایتخت با ۲۱ امتیاز در رده سوم قرار دارند و سپاهانی‌ها نیز با ۲۲ امتیاز و یک بازی کمتر نسبت به شاگردان استراماچونی در رده دوم قرار دارند.
