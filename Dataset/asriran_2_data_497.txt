asriran_2_data###سرمربی تیم ملی کشتی: دبیر مخالف برگزاری مسابقات باشگاه‌های جهان بود، ذینفع‌ها اصرار کردند###https://www.asriran.com/fa/news/704575/سرمربی-تیم-ملی-کشتی-دبیر-مخالف-برگزاری-مسابقات-باشگاه‌های-جهان-بود-ذینفع‌ها-اصرار-کردند###['ورزشی']###2019-12-21 10:05:00###۷۰۴۵۷۵###['کشتی', 'تیم ملی']
15
1	سرمربی تیم ملی کشتی آزاد گفت: علیرضا دبیر مخالف برگزاری مسابقات باشگاه‌های جهان بود ولی کسانی که ذینفع بودند، اصرار داشتند مسابقات حتما برگزار شود.
2	به گزارش تسنیم، غلامرضا محمدی در پایان مسابقات کشتی آزاد باشگاه‌های جهان، در مورد مصدومیت حسن یزدانی گفت: امیدوارم که چیزی نباشد.
3	به ورزش کشور شوک وارد شد و خیلی از مردم جویای وضعیت حسن یزدانی هستند.
4	حسن از ناحیه زانوی پای راست آسیب دیدگی کهنه داشته که در روز چهارشنبه در حین تمرین آسیب‌دیدگی‌اش تشدید شده و جمعه که به تهران رسیدیم با هماهنگی دبیر و دکتر پورسعید یک تیم پزشکی بلافاصله به خانه کشتی رفتند و کار یخ درمانی او را انجام دادند.
5	امروز (شنبه) دکتر کیهانی پای او را معاینه خواهد کرد.
6	مشکل حادی نیست، حتی اگر موضوع به جراحی کشیده شود، حتما حسن به روی تشک برمی‌گردد و به هدف بزرگترش می‌رسد.
7	وی درباره سطح کمی و کیفی کشتی آزاد باشگاه‌های جهان عنوان کرد: این ششمین دوره این مسابقات بود که در بجنورد برگزار شد.
8	جا دارد از استاندار خراسان شمالی، سازمان لیگ، تماشاگران و مردم مهمان‌نواز بجنورد تشکر کنم.
9	مسابقات به لحاظ برگزاری عالی و استقبال و تماشاگر خوب بود ولی به لحاظ کیفی در سطح خوبی برگزار نشد.
10	این یک واقعیت است و به جرات سطح لیگ داخلی ما از باشگاهی جهان بالاتر بود.
11	حتی قهرمان کشوری و مرحله اول انتخابی جام تختی هم سطح بالاتری داشت و این جای نگرانی دارد.
12	در این خصوص خیلی مسائل وجود دارد.
13	هدف هر مسابقه‌ای از جمله لیگ باید کمک به کشتی باشد، اما این اتفاق در باشگاه‌های جهان رخ نداد.
14	محمدی افزود: کشتی‌گیرانی که گزینه ما هستند مثل بهنام احسانپور در وزن 61 کیلوگرم روی تشک رفت و این به کشتی ملی ما آسیب می‌زند .
15	علیرضا کریمی که قرار بود در ایتالیا در 97 کیلوگرم محک بخورد، در بجنورد در 92 کیلوگرم کشتی گرفت و جای تعجب دارد که چرا از او با وجود مصدومیت استفاده شد.
16	نمی‌خواهم موضوع را گردن کسی بیندازم اما نمی‌دانم پشت پرده آن تیم چه گذشت که از او باز هم استفاده کردند چون آنقدر مصدومیتش حاد بود که نتوانست به کشتی ادامه دهد.
17	کار برای کادرفنی سخت است و انتظار مردم هم از کشتی به حق هست.
18	سرمربی تیم ملی آزاد تاکید کرد: این نظر شخصی من است که به جز بحث مالی، این رقابت‌ها به لحاظ فنی هیچ نکته مثبتی نداشت.
19	ما زمان را از دست دادیم، یک موضوع را باید در نظر بگیریم، وضعیت اقتصادی بچه ها خوب نیست، ما در پارادوکس قرار گرفتیم از یک طرف مشکلات مالی بچه‌ها برطرف شود و از طرف دیگر موفقیت تیم در المپیک، ما در این بین گرفتار شدیم و فقط به خاطر بحث مالی سکوت کردیم ولی به لحاظ فنی به نفع تیم ملی نبود هم به لحاظ جسمی و هم تمرینات.
20	محمدی ادامه داد: من این موضوع را به رئیس فدراسیون کشتی انتقال دادم.
21	شخص علیرضا دبیر مخالف برگزاری باشگاه‌های جهان بود ولی کسانی که ذینفع بودند، اصرار داشتند مسابقات حتما برگزار شود.
22	خودم شاهد این موضوع بودم که دبیر گفت مسابقات برگزار نشود.
23	شهریور ماه مسابقات جهانی را تمام کردیم و حالا عملا دی ماه را هم از دست می‌دهیم و نمی‌توانیم به جز تعداد محدودی، اردویی داشته باشیم.
24	ما چهار سهمیه نگرفته‌ایم و کارمان سخت است.
25	ورزش ایران سخت‌ترین المپیک را در توکیو تجربه خواهد کرد.
26	وی اظهار داشت: یک ماه بعد از برگزاری جام تختی، قهرمانی آسیا را داریم و 40 روز پس از آن گزینشی اول و اگر سهمیه‌هایمان در چین کامل نشود، اردیبهشت ماه باید به بلغارستان برویم.
27	خردادماه جام زیلکوفسکی لهستان را داریم و مرداد هم المپیک از راه می‌رسد.
28	اولین هدف ما کسب سهمیه کامل است و بعد از آن افتخارآفرینی در المپیک.
29	هرچند زمان از دست رفته و حداقل پروسه 4 ساله برای موفقیت در المپیک نیاز داریم.
30	امیدوارم مسئولان به فدراسیون کشتی کمک کنند و دبیر را در این مخمصه تنها نگذارند.
31	محمدی ضمن تشکر از حامیان مالی حاضر در مسابقات لیگ برتر و باشگاه‌های جهان، تصریح کرد: کسانی که چند سال است در کشتی ما سرمایه‌گذاری می‌کنند از جمله تیم بازار بزرگ هدفشان کمک به کشتی است اما ما خانواده کشتی باید نگران کشتی باشیم و فقط منافع شخصی را در نظر نگیریم .
32	حدود 2 ماه پیش دبیر در جلسه‌ای اعلام کرد مخالف برگزاری باشگاه‌های جهان است ولی مشکلات مالی فدراسیون خیلی زیاد است و امیدوارم این مشکلات حل شود.
33	سرمربی تیم ملی کشتی آزاد در مورد محرومیت ورزش روسیه از حضور در المپیک گفت: المپیک با حضور روس‌ها دلچسب است، این را نباید کتمان کنیم که اگر روس‌ها نیایند یک مدعی کم می‌شود.
34	آنها به همین راحتی از المپیک نمی‌گذرند و ما باید دنبال هدف خودمان باشیم.
35	محمدی در پایان خاطرنشان کرد: اخیرا من و محمد بنا به همراه رئیس فدراسیون کشتی چند جلسه با سلطانی‌فر و صالحی‌امیری داشتیم که آنها کاملا حمایتی و مثبت صحبت کردند.
36	این برای من و بنا دلگرم کننده بود و البته امیدوارم این حمایت‌ها عملیاتی شود.
37	زمان خیلی کمی در اختیار داریم و فضا، فضای المپیکی نیست.
38	باید برنامه‌ریزی 4 ساله می‌کردیم، حالا 78 ماه فرصت داریم که اول باید سهمیه بگیریم که کار بسیار سختی است و بعد برای المپیک آماده شویم.
