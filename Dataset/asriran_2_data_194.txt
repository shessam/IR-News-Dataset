asriran_2_data###احتمال محرومیت روسیه از شرکت در مسابقات جهانی###https://www.asriran.com/fa/news/700382/احتمال-محرومیت-روسیه-از-شرکت-در-مسابقات-جهانی###['بین الملل']###2019-11-26 16:30:00###۷۰۰۳۸۲###['دوپینگ', 'روسیه']
4
1	یکی از کمیته های سازمان جهانی مبارزه با دوپینگ روز دوشنبه اعلام کرد که روسیه باید به دلیل جعل اطلاعات آزمایشگاهی ورزشکاران برای چهار سال از شرکت در مسابقات المپیک و قهرمانی جهان محروم شود.
2	به گزارش یورونیوز، تصمیم کمیته مستقل سازمان جهانی مبارزه با دوپینگ اکنون به کمیته اجرایی این سازمان ارجاع می شود.
3	کمیته اجرایی سازمان جهانی مبارزه با دوپینگ قرار است در جلسه ای در روز ۹ دسامبر (۱۸ آذر) در پاریس در این مورد تصمیم گیری کند.
4	روسیه در صورت تائید این تصمیم اجازه شرکت در مسابقات المپیک ۲۰۲۰ توکیو و مسابقات المپیک زمستانی سال ۲۰۲۲ را نخواهد داشت.
5	بسیاری از ورزشکاران روس با ابراز تاسف از تصمیم کمیته مستقل سازمان جهانی مبارزه با دوپینگ، این تصمیم را «ناعادلانه»، «ناراحت کننده» و «شوک آور» خواندند.
6	گروهی از مقام های ورزشی روسیه در واکنشی محتاطانه تاکید کردند که این تصمیم نهایی نیست و باید به تائید کمیته اجرایی سازمان جهانی مبارزه با دوپینگ برسد.
7	این در حالی است که گروهی دیگر از مقام های ورزشی روسیه به انتقاد از تصمیم کمیته مستقل سازمان جهانی دوپینگ پرداختند.
8	ورزش روسیه از پیش از مسابقات المپیک زمستانی سوچی در سال ۲۰۱۴ تاکنون درگیر رسوایی دوپینگ سازمان یافته بوده است.
9	کمیته بین المللی المپیک پیش از این روسیه را از شرکت در مسابقات المپیک زمستانی سال ۲۰۱۸ در پیونگ چانگ محروم کرده بود.
10	گفته می شود که گستردگی و پیچیدگی دوپینگ برنامه ریزی شده در ورزش روسیه قابل مقایسه با برنامه دوپینگ سازمان یافته ورزشکاران آلمان شرقی در دهه های ۱۹۶۰، ۱۹۷۰ و ۱۹۸۰ است.
