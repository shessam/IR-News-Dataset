roozno_data###ارتقا به سطح سران، به سبک ‌‌احمدی‌نژاد###http://roozno.com//fa/news/427987/ارتقا-به-سطح-سران-به-سبک-‌‌احمدی‌نژاد###[]###2020-05-23 09:13:00###۴۲۷۹۸۷###['ارتقا سران', 'سبک احمدی نژاد']
1@@@2@@@3
1	ارتقای ناگهانی محمود احمدی‌نژاد در سپهر سیاست ایران و سابقه کوتاه او در سیاست‌ورزی، گویی الگویی شده تا بسیاری بخت خود را برای ارتقا به سبک او بیازمایند.
2	در روزهای گذشته اسامی کسانی برای ریاست مجلس مجلس یازدهم مطرح شده است که تا سه ماه پیش از حضور خود در فهرست‌های انتخاباتی نیز مطمئن نبودند.
3	و عجیب این که این کسان خود از کسانی هستند که در دولت ‌‌احمدی‌نژاد مشق سیاست ورزی کرده‌اند.
4	به گزارش روز نو :این روزها وزرای همکار ‌‌احمدی‌نژاد وارد عمل شده‌اند و در تلاش هستند تا قالیباف را با همه سوابق سیاسی اش در سال‌های گذشته کنار بزنند و جای او را بگیرند.
5	حالا برای کنار زدن قالیباف هم حتی ائتلاف تشکیل داده‌اند و کار را برای او سخت‌تر کرده‌اند.
6	شاید با مروری بر اخبار این چند روز بشود هندسه درستی از این وضعیت ارائه داد.
7	در نشست روز پنجشنبه، اول خردادماه فراکسیون انقلاب اسلامی مجلس یازدهم پنج نفر کاندیداتوری خود را برای ریاست مجلس اعلام کردند.
8	سیدمصطفی آقامیرسلیم، سیدشمس‌الدین حسینی، حمیدرضا حاجی بابایی، علی نیکزاد و محمدباقر قالیباف.
9	البته ساعاتی پس از این نشست علی نیکزاد و شمس‌الدین حسینی اعلام کردند به نفع حمیدرضا حاجی بابایی کنار رفته‌اند.
10	در آخرین خبری که در این باره منتشر شد روز گذشته وحید جلال‌زاده، منتخب مردم ارومیه در مجلس در صفحه شخصی خود در توییتر تایید کرد و نوشت: «‏شکر خدا گفت‌وگوی سازنده‌ای بود و آقایان نیکزاد و حسینی با همدلی و صمیمیت برای تشکیل مجلس قوی و در تراز انقلاب اسلامی دست دکتر حاجی بابایی را بالا بردند و با تمام توان از او برای تصدی کرسی ریاست مجلس، حمایت خواهند کرد.
11	»حسینی و نیکزاد هم هر دو از وزرای سابق دولت ‌‌احمدی‌نژاد محسوب می‌شوند که بارها دلبستگی خود را به او اعلام کرده‌اند.
12	البته نیکزاد در عرصه سیاست بیشتر از حسینی فعال بوده است.
13	او در جریان انتخابات گذشته ریاست جمهوری ریاست ستاد انتخاباتی رئیسی را برعهده داشت.
14	حالا هر کدام به عنوان نماینده مجلس دوباره به سیاست بازگشته‌اند.
15	اما این بار علیه قالیباف پیمان بسته‌اند.
16	پیش از این گفته شده بود که نیکزاد، حسینی و حاجی بابایی در حال رایزنی انتخاب گزینه‌ای برای ریاست مجلس یازدهم هستند.
17	حمیدرضا حاجی بابایی در مجلس دهم ریاست فراکسیون نمایندگان ولایی را بر عهده داشت.
18	حالا به هرحال احمدی¬نژادی‌ها هم مانند رئیس خود که توانست از گمنامی به ریاست جمهوری برسد، تمام سعی خود را به کار بسته‌اند تا این بار ریاست مجلس را به دست آورند.
19	حالا قرار است سه‌شنبه هفته جارری نشست دیگری برگزار و کاندیدای نهایی فراکسیون انقلاب برای ریاست مجلس تعیین و بقیه گزینه‌ها به نفع فرد برتر کناره‌گیری کنند؛ یعنی تا اینجا حاجی‌بابایی، میرسلیم و قالیباف باقی مانده‌اند.
20	البته به نظر می‌رسد که در بین سه گزینه باقیمانده به غیر از محمدباقر قالیباف که دست کم سه دهه در عرصه‌های مختلف مدیریتی حضور داشته، بقیه گزینه‌ها تنها وزارت و نمایندگی را تجربه کرده‌اند.
21	برخی میرسلیم با ۷۳ سال سن را برای گزینه ریاست مجلس مناسب نمی‌دانند.
22	ضمن این که او در دهه‌های اخیر مسئولیت خاصی نداشته و از تجربه کافی برخوردار نیست.
23	مخالفان حاجی بابایی هم او را به کم‌تجربگی در عرصه سیاست متهم می‌کنند و معتقدند که هنوز برای او زود است که بخواهد سکان یکی قوای سه گانه کشور را به دست بگیرد.
24	ولی در هر صورت مخالفان قالیباف شرایط را برای او سخت کرده‌اند.
25	هرچند تا پیش از این خیلی‌ها از احتمال ریاست قالیباف سخن می‌گفتند اما شرایط الان تغییر کرده است و رسیدن قالیباف به ریاست آنقدر هم ساده نیست.
26	همین موضوع دستمایه کنایه حسام‌الدین آشنا مشاور رئیس جمهوری هم شده است.
27	او در توییتی با هشتگ تجربه، نوشته: «‏اگرچه سر لیست شخص مشهوری است که سرمایه نمادین دارد و معمولا آبروی خود را خرج لیست‌ می‌کند اما لزوما رئیس نمی‌شود.
28	لیست سازان، تکلیف ریاست را هم معلوم می‌کنند.
29	لیست بازان هم به بقیه مسئولیت‌ها بسنده می‌کنند.
30	»در این میان دیروز منتخب مردم خلخال درباره آخرین تصمیمات منتخبان ‌اصول‌گرای مجلس یازدهم برای کرسی ریاست توضیحاتی را ارائه داده است.
31	سیدغنی‌نظری خانقاه در گفت‌وگو با ایرنا در خصوص آخرین تصمیمات منتخبان جریان ‌اصول‌گرا برای انتخاب ‌رئیس و هیات ‌رئیسه مجلس یازدهم در دومین جلسه شورای موقت مرکزی ائتلاف نیروهای انقلاب اظهار کرد: مهم‌ترین دستور کار این جلسه اعلام حضور کاندیداهای ریاست مجلس یازدهم و ارائه برنامه‌ها و توانایی‌های خود به شورای مرکزی بود.
32	او افزود: در این جلسه محمدباقر قالیباف، علی نیکزاد، شمس‌الدین حسینی، حمیدرضا حاج بابایی و مصطفی میرسلیم به عنوان داوطلبان ریاست مجلس در این جلسه حضور یافتند که هر کدام به مدت ۲۰ دقیقه برای جمعی ۶۲ نفره صحبت کردند که این جمع ۶۲ نفره خود چکیده و نمادی از دیگر منتخبان نیروهای انقلاب در مجلس یازدهم هستند.
33	از طرفی دیگر جواد آرین منش، عضو حزب موتلفه اسلامی در این باره به خبرآنلاین گفته است: شانس قالیباف بیشتر از دیگر کاندیداهای ریاست مجلس است، اما ائتلاف وزرای دولت سابق و پایداری‌ها می‌تواند مشکلاتی را برای ریاست او ایجاد کند.
34	آرین‌منش با اشاره به رایزنی‌ها و لابی‌های بر سر کرسی ریاست مجلس یازدهم در فاصله باقیمانده تا انتخابات هیات رئیسه مجلس گفت: در مجلس یازدهم شاهد سلایق مختلف جریان ‌اصول‌گرایی هستیم از جریان پایداری، حامیان و فعالان دولت آقای احمدی‌نژاد تا موتلفه، حامیان آقای قالیباف و غیرهاما معتقدم اگر طیف پایداری و وزرای دولت سابق در انتخابات هیات رئیسه با هم ائتلاف کنند، می‌توانند در انتخاب رئیس مجلس تاثیرگذار باشند.
