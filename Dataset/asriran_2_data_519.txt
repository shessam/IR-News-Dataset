asriran_2_data###شکایت ویلموتس از ایران به فیفا/ فدراسیون: ما هم از او شکایت کردیم###https://www.asriran.com/fa/news/705909/شکایت-ویلموتس-از-ایران-به-فیفا-فدراسیون-ما-هم-از-او-شکایت-کردیم###['ورزشی']###2019-12-29 09:20:00###۷۰۵۹۰۹###['ویلموتس', 'ایران', 'فیفا']
6
1	سرمربی تیم ملی فوتبال ایران بعد از فسخ قراردادش به فیفا شکایت کرده و به دنبال گرفتن غرامت از ایران است.
2	فدراسیون فوتبال هم متقابلا این شکایت را از مارک ویلموتس انجام داده است.
3	به گزارش مهر، دو باخت تیم ملی فوتبال ایران به عراق و بحرین در مرحله دوم انتخابی جام جهانی ۲۰۲۲ کافی بود تا انتقادات از عملکرد مارک ویلموتس سرمربی تیم ملی به اوج برسد و فدراسیون را بر آن دارد که با این مربی قطع همکاری کند.
4	البته ویلموتس پیش از بازی با عراق به خاطر عدم تعهد فدراسیون فوتبال در پرداخت قراردادش، یک طرفه اقدام به فسخ قرارداد کرده بود اما بعد از جلسه مسئولان فدراسیون در ترکیه با وی، پول این مربی بلژیکی پرداخت شد تا او چند روز قبل از دیدار با عراق به اردوی تیم ملی اضافه شود.
5	ویلموتس حتی بعد از باخت به بحرین و ابهام در صعود تیم ملی ایران به مرحله بعد، از بازگشت به تهران خودداری کرد تا چالش وی با فدراسیون فوتبال به اوج برسد.
6	در حالی که فدراسیون در هفته های گذشته تاکید کرده پروسه فسخ قرارداد با ویلموتس ادامه دارد و طرفین به دنبال یک راهکار برای رسیدن به توافق هستند، رئیس کمیسیون فرهنگی مجلس در گفتگو با خبرنگار مهر به صورت رسمی خبر از شکایت ویلموتس به فیفا و اقدام مشابه فدراسیون فوتبال خبر داد.
7	جعفرپور در این خصوص به گفت: آقای ویلموتس از ایران به فیفا شکایت کرده است.
8	فدراسیون فوتبال هم از ایشان شکایت کرده و باید دید فدراسیون جهانی چه حکمی را در این ارتباط صادر خواهد کرد.
9	این خبر در حالی از سوی رئیس کمیسیون فرهنگی مجلس اعلام شده که پس از اتفاقات اخیر در فدراسیون فوتبال و ابهاماتی که در مورد مفاد قرارداد ویلموتس وجود داشت، نمایندگان خواستار در اختیار قراردادن متن قرارداد سرمربی بلژیکی تیم ملی شدند که به گفته مسئولان فدراسیون این قرارداد در اختیار آنها قرار گرفت.
