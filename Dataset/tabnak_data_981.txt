tabnak_data###آیا مدارس هفته بعد تعطیل است؟###https://www.tabnak.ir/fa/news/962601/آیا-مدارس-هفته-بعد-تعطیل-است###['اجتماعی', 'اجتماعی']###2020-02-29 15:05:00###۹۶۲۶۰۱###['وضعیت', 'تعطیلی مدارس', 'دوشنبه', 'ویروس کرونا', 'وزیر آموز و پرورش', 'حاجی میرزایی', 'مدارس', 'هفته بعد', 'تعطیل', 'مدارس تهران']
1
1	وزیر آموزش و پرورش درباره ادامه تعطیلی مدارس از دوشنبه گفت: ما مجدد در روز دوشنبه وضعیت را ارزیابی می‌کنیم و اگر لازم باشد تعطیلی استمرار می‌یابد.
2	به گزارش تابناک، محسن حاجی میرزایی در برنامه سیمای خانواده شبکه یک سیما درباره دغدغه خانواده‌ها مبنی بر اینکه مدارس با شرایط فعلی تا چه تاریخی تعطیل خواهند بود؟ گفت: ستادی برای مدیریت شرایط موجود و مقابله موثر با این ویروس مهاجم تشکیل شده است.
3	یکی از ماموریت‌ها و وظایف این ستاد پیشگیری از شیوع بیماری است و اگر بیماری در منطقه‌ای شیوع یافت از گسترش بیشتر آن جلوگیری کند و آموزش دهد.
4	وزیر آموزش و پرورش افزود: مدارس را در این مرحله برای سه روز تعطیل کردیم، زیرا این هفته طبق اعلام وزارت بهداشت هفته پیک این ویروس است و باید مراقبت‌ها شدیدتر باشد.
5	هم استان‌های آلوده و هم استان‌هایی که آلوده نیستند مشمول این مصوبه و تعطیلی هستند و مهمترین عامل پیشگیری، پرهیز از حضور در اجتماعات است.
6	وی با بیان اینکه بچه‌ها در مدرسه در فاصله نزدیک به همدیگر می‌نشینند و به ویژه در مدارس پرجمعیت مراقبت سخت است، تاکبد کرد: ما مجدد در روز دوشنبه وضعیت را ارزیابی می‌کنیم و اگر لازم باشد تعطیلی استمرار می‌یابد.
7	سلامت بچه‌ها برای ما به اندازه آموزش مهم است.
8	هرکاری لازم باشد برای اطمینان از سلامت دانش آموزان انجام می‌دهیم که تعطیلی مدارس هم از جمله آن است و به منظور پیشگیری از انتشار ویروس انجام شده است.
9	وزیر آموزش و پرورش با اشاره به اینکه شنیده می‌شود افراد در سنین پایین کمتر احتمال ابتلا به بیماری را دارند گفت: این‌ها ممکن است مقاوم‌تر باشند، اما این احتمال وجود دارد که ناقل باشند.
10	تعطیلی مدارس با هدف مهار این ویروس و حداکثر کنترل است.
11	حاجی میرزایی با بیان اینکه تمام موسسات و مراکز غیردولتی نیز موظف هستند، نسبت به آنچه اعلام می‌شود توجه داشته و از آن تبعیت کنند، گفت: خانواده‌ها مراقب باشند.
12	بناست بچه‌ها از اجتماع دوری کرده و حداکثر حضور را در خانه داشته باشند، زیرا بیش از ۸۰ درصد در مصونیت از بیماری موثر است.
13	وزیر آموزش و پرورش درباره نگرانی دانش آموزان کنکوری از تعطیلی کلاس‌ها و عقب افتادگی درسی گفت: کنکور را می‌شود به اشکال دیگری نیز جبران کرد.
14	باید برنامه‌های آموزشی به گونه‌ای پیش برود که تقویم زمانی رعایت شود.
15	قصد تغییر تقویم آموزشی را نداریم و تلاش می‌کنیم از طریق آموزش مجازی جریان آموزش را به کمک معلمان و مدیران مدارس پیگیری کنیم.
16	وزیر آموزش و پرورش با بیان اینکه اکنون در شرایطی هستیم که تا کنکور فرصت زیادی داریم و باید دید شرایط عمومی کشور تا آن زمان چگونه خواهد بود، اظهار کرد: تاکنون تصمیمی برای تغییر تاریخ کنکور گرفته نشده است.
17	ما با وزارت علوم و سازمان سنجش هماهنگ هستیم.
18	اگر درآینده اقتضا کند این کار انجام خواهد شد.
19	حاجی میرزایی با بیان اینکه تا پایان امسال تقریبا هفت روز تحصیلی بعد از دوشنبه باقی مانده است و تعداد روز‌های زیادی نیست و برای جبران عقب ماندگی‌ها، آموزش جایگزین ارائه می‌شود گفت: در تعطیلات اوضاع را بررسی و متناسب با وضعیت مدارس در بعد از عید تصمیم گیری خواهیم کرد.
20	وزیر آموزش و پرورش در پاسخ به اینکه آیا مورد مشکوکی از ابتلا در بین دانش آموزان و کارکنان داشته‌اید؟ اظهار کرد: درباره دانش آموزان گزارشی مبنی بر ابتلای دانش آموزان نداشته‌ایم.
21	روز گذشته در جلسه وزارت بهداشت اعلام شد ابتلای افراد زیر ۱۰ سال را نداشته‌ایم.
22	البته ممکن است کسی سرماخودرگی هم داشته باشد، اما هنوز تستی موردی از ابتلا را تایید نکرده است.
23	وی ادامه داد: یکی دو مورد را معاونت سلامت درباره ابتلای کادر آموزشی و ستادی در برخی استان‌ها گزارش دادند که ما حداکثر مراقبت را اعمال کردیم.
24	اکنون در ستاد و ادارات نیز کنترل و تب سنجی و استفاده از مواد ضدعفونی کننده در حین ورود انجام می‌شود.
25	اردو‌ها نیز تعطیل شده و تلاش ما مراقبت از سلامت همکاران است.
26	حاجی میرزایی با بیان اینکه استراتژی تعطیل نشدن آموزش را با جدیت دنبال می‌کنیم، درباره وضعیت مدارس در مناطق سیل و زلزله زده گفت: در استان‌های آسیب دیده در سال قبل بر اثر سیل و زلزله آموزش‌ها ادامه یافت.
27	اکنون هم تمهیدات لازم اندیشید می‌شود تا آموزش بچه‌ها با تاخیر و اختلال روبرو نشود.
28	وزیر آموزش و پرورش در ادامه درباره کوتاه بودن زمان آموزش از طریق تلویزیون و شبکه آموزش سیما گفت: باید از مجموعه مسئولین صداوسیما قدردانی کنم که این امکان را برای آموزش به سرعت فراهم کردند و استقبال گسترده بوده است.
29	وی افزود: در فاصله بین آموزش‌های ارائه شده یک برنامه‌های متنوعی را هم تدارک دیده‌اند تا محیط آموزش جذابتر شود.
30	ممکن است در ایام تعطیل هم چند روزی استراحت داده شود، ولی ما به میزانی که لازم باشد این آموزش‌های تکمیلی مجازی را ادامه خواهیم داد.
31	هرچند اگر لازم باشد در ایام عید هم این کار انجام خواهد شد.
32	حاجی میرزایی درباره احتمال افزایش ساعات آموزش مجازی و مکمل گفت: درباره افزایش زمان آموزش، تعداد دروس و ساعات آموزش و استفاده از شبکه‌های دیگر با مسئولان صداوسیما گفتگو کرده‌ایم و این آمادگی از سوی رسانه ملی وجود دارد تا آموزش‌ها متناسب با نیاز و شرایط توسعه یابد.
33	وی در پاسخ به اینکه نگرانی اولیاء را از آلودگی به ویروس در صورت تعطیل نشدن مدارس در روز‌های آتی و بعد از دوشنبه چگونه برطرف می‌کنید؟ گفت: اهمیت و حساسیت این موضوع را به خوبی درک می‌کنیم.
34	فرض کردیم که اگر بنا بود امروز مدارس دایر شود باید چه می‌کردیم؟.
35	دستورالعمل‌های متنوعی را با کمک وزارت بهداشت برای معلمین، دانش آموزان و خانواده‌ها آماده کردیم.
36	انجمن اولیاء و مربیان ماموریت پیدا کرده که در سرویس‌های مدارس تدابیر و آموزش‌ها را انجام دهد.
37	وزیر آموزش و پرورش با اشاره به اینکه در جلسه ویدئو کنفرانسی در روز ۵ شنبه گذشته تمام معاونان سلامت حضور داشتند و با آن‌ها صحبت کردیم و آگاهی‌های لازم داده شده است گفت: از مدیران کل استان‌ها خواستم از وضعیت مدارس و آمادگی آن‌ها اطمینان یابند.
38	وی تاکید کرد: مدیران کل باید حتما مراجعه موردی داشته باشند و مدارس را کنترل کنند تا اگر مدرسه باز شد اطمینان داشته باشیم که فرزندان ما در خطر نیستند.
39	حاجی میرزایی در ادامه با بیان اینکه آموزش و پرورش همواره درعرصه‌های مختلف از جمله دوران دفاع مقدس پیشگام بوده است گفت: در این شرایط هم تمام تلاش خود را بکار می‌گیریم تا آموزش دچار اختلال و افت آموزشی نشود.
40	مطمئن هستم که ملعمان با تمام وجود این فضا را فراهم خواهند کرد.
41	وزیر آموزش و پرورش در پاسخ به اینکه آیا از این پس آموزش و پرورش برنامه‌ای برای مواقع بحرانی خواهد داشت؟ عنوان کرد: این تهدید برای ما یک فرصت است که ظرفیت خود را برای ارائه شیوه‌های متنوع آموزش فراهم کنیم.
42	البته هیچ چیزی جایگزین ارتباط چهره به چهره معلم با دانش آموز نیست، اما آموزش مکمل به ویژه در شرایط بحرانی کمک کننده است.
43	توسعه عدالت آموزشی نیز باید مدنظر باشد.
44	آموزش مکمل و فضای مجازی را برای توسعه عدالت آموزشی فراهم می‌کند.
45	وی افزود: استفاده از ظرفیت صداوسیما برای توسعه و کیفی کردن آموزش‌ها حائز اهمیت و مغتنم است.
46	حاجی میرزایی در پاسخ به اینکه چند فرزند دارید و آیا دانش آموز هستند؟ گفت: چهار فرزند دارم که هیچ کدام دانش آموز نیستند.
47	یک فرزندم دکترای فلسفه در دانشگاه علامه طباطبایی می‌خواند.
48	یک فرزندم دکترای تاریخ هنر دارد.
49	فرزند دیگرم لیسانس فلسفه دارد و دیگری دانشجوی رشته ادبیات نمایشی در دانشگاه تهران است.
50	البته خواهرزاده‌هایم دانش آموز هستند.
51	هرچند در مجموع خودم را مسئول ۱۵ میلیون دانش آموز می‌دانم؛ وظیفه ما مراقبت از آن‌ها به نحو شایسته است.
52	وزیر آموزش و پرورش با بیان اینکه کسانی که دوره تحصیلشان در زمان جنگ بوده از خاطراتشان از آموزش دروس از طریق تلویزیون صحبت می‌کنند اظهار کرد: این اتفاقات طبیعی هرچند که رنج ایجاد و روال عادی زندگی را مختل می‌کند، اما عناصر بسیاری در درون خودش برای یادگیری دارد.
53	این شرایط زمینه یادگیری‌های نافذتری را فراهم می‌کند.
54	امیدواریم روزی فرا برسد که ارتقای بهداشت و سطح سلامت جامعه به طور کامل رقم بخورد و مدارس به سطح خوبی از استاندارد‌ها مجهز شوند.
55	وی در پایان گفت: به خانواده‌ها اطمینان می‌دهم که سلامت دانش آموزان برای ما اهمیت زیادی دارد و اگر کوچکترین مخاطره‌ای برای آن‌ها وجود داشته باشد اقدامات لازم را انجام خواهیم داد.
56	اگر روزی بگوییم مدرسه تعطیل نیست، حتما اطمینان پیدا کرده‌ایم که نگرانی متوجه دانش آموزان نیست.
57	حاجی میرزایی افزود: البته در این روز‌ها مدارس فعال و در حال آماده سازی شرایط هستند.
58	ستاد ملی مدیریت کرونا هر تصمیمی که برای سلامت مردم لازم باشد اتخاذ می‌کند.
