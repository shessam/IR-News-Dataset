tabnak_data###اسکوچیچ ارزان‌تر از قلعه‌نویی و دایی؛ سالی ۵ میلیارد بی مالیات###https://www.tabnak.ir/fa/news/957430/اسکوچیچ-ارزان‌تر-از-قلعه‌نویی-و-دایی-سالی-۵-میلیارد-بی-مالیات###['ورزشی', 'ورزشی']###2020-02-07 17:02:00###۹۵۷۴۳۰###['اسکوچیچ', 'قلعه نویی', 'فدراسیون فوتبال', 'علی دایی', 'قرارداد', 'تیم ملی فوتبال', 'تابناک ورزشی']
13
1	قرارداد دراگان اسکوچیچ با فدراسیون فوتبال برای هدایت تیم ملی ریالی بسته شده است و این مربی برای هر سال حدود ۵ میلیارد تومان دریافت خواهد کرد.
2	به گزارش تابناک ورزشی، دراگان اسکوچیچ به‌عنوان سرمربی تیم ملی فوتبال ایران انتخاب شده است و این مربی با قراردادی سه ساله هدایت تیم ملی را به عهده خواهد گرفت.
3	فدراسیون فوتبال ایران قرارداد ریالی و سه مرحله‌ای با مربی کروات خواهد داشت که رقم این قرارداد نیز به صورت تقریبی مشخص شده است.
4	اسکوچیچ قرار است سالیانه کمی بیشتر از پنج میلیارد دریافت کند.
5	مالیات درآمد این قرارداد را نیز اسکوچیچ پرداخت خواهد کرد و فدراسیون پرداخت مالیات را به عهده نگرفته است.
6	این در حالی است که فدراسیون فوتبال پیش از این با سیاست انتخاب مربی ایرانی برای تیم ملی، مذاکراتی با مربیان داخلی نیز داشت.
7	نام گزینه‌هایی، چون یحیی گل‌محمدی، علی دایی و امیر قلعه‌نویی نیز مطرح شده بود که مذاکراتی با هرکدام از این گزینه‌ها انجام شد.
8	فدراسیون فوتبال در شرایطی به دنبال انتخاب مربی ایرانی رفت که یکی از دلایل آن تفاوت دستمزد مربی ایرانی و خارجی بود.
9	همچنین مشکل پرداخت ارز به مربیان خارجی که باعث فسخ قرارداد مارک ویلموتس شد، فدراسیون فوتبال را مجبور کرد برای جلوگیری از تکرار این اتفاق به مربیان ایرانی اعتماد کند.
10	پس از حضور گل‌محمدی در پرسپولیس و خروج این مربی از برنامه فدراسیون، علی دایی و امیر قلعه‌نویی گزینه‌های باقیمانده بودند.
11	هرچند پرداخت مبلغ پنج میلیارد تومان از سوی باشگاه پرسپولیس برای دریافت رضایت‌نامه گل‌محمدی از باشگاه شهر خودرو نشان داد این مربی می‌توانست هزینه زیادی روی دست فدراسیون فوتبال بگذارد.
12	مبلغی که به نظر می‌رسد باشگاه سپاهان بیش از آن را برای صدور رضایت‌نامه قلعه‌نویی در نظر گرفته بود تا سنگ بزرگی جلوی پای فدراسیون فوتبال بگذارد.
13	طبق اخبار موثق حتی مبلغ درخواستی مربیان ایرانی از فدراسیون فوتبال برای هدایت تیم ملی بیشتر از اسکوچیچ بوده و از نظر مالی انتخاب این مربی کروات برای فدراسیون فوتبال به صرفه بوده است.
