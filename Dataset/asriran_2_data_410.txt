asriran_2_data###مصائب پول چمدانی؛ از برانکو تا استراماچونی###https://www.asriran.com/fa/news/703507/مصائب-پول-چمدانی-از-برانکو-تا-استراماچونی###['ورزشی']###2019-12-14 14:03:00###۷۰۳۵۰۷###['استراماچونی', 'استقلال']
4
1	هواداران پرسپولیس اکنون شکایت دارند که چرا وزارت ورزش در قبال سرمربیان دو تیم سیاست متفاوتی را در پیش گرفته است.
2	به گزارش "ورزش سه"، در شرایطی که طی روزهای اخیر ماجرای مربوط به خروج استراماچونی از ایران و تلاش برای بازگرداندن او به نیمکت استقلال در دستور کار مراجع مختلف قرار گرفته، هواداران پرسپولیس از استاندارد دو گانه مسئولان ورزش در قبال رفتاری که با برانکو صورت گرفته ناراضی هستند و گلایه دارند.
3	موضوعی که بیرانوند نیز شب گذشته در خلال برنامه تلویزیونی که با حضور نبی و فتح الله زاده به نمایش درآمد مطرح کرد و با گلایه از این ماجرا خبرساز شد.
4	گلایه هواداران پرسپولیس مربوط به جدایی برانکو ایوانکوویچ، سرمربی موفق این تیم است که هفت جام طی 5 سال اخیر برای آنها به ارمغان آورد، اما در نهایت در انتهای فصل گذشته به دلیل عدم پرداخت مطالباتش، که هنوز هم پابرجاست، تهران را ترک کرد و این باشگاه مجبور شد مربی دیگری را جایگزین وی کند.
5	برانکو که اکنون مبلغی نزدیک به 1.
6	1 میلیون یورو با احتساب پاداش‌های خود از پرسپولیس طلبکار است، بعد از اینکه 9 ماه از تاریخ موعد پرداخت آنها گذشت، علیرغم قراردادی که تا پایان فصل نوزدهم معتبر بود، با فسخ قرارداد راهی عربستان و تیم الاهلی شد.
7	اتفاقی که خشم هواداران پرسپولیس را نیز در پی داشت و آنها هنوز از عملکرد مدیریت و هیات مدیره خود در این خصوص گلایه دارند.
8	سرمربی کروات سابق پرسپولیس که کسی (حتی وزیر ورزش!) تصور موفقیت او را نمی‌کرد، در شرایطی که پرسپولیس با محرومیت نقل و انتقالاتی مواجه بود و 5 ستاره تیمش نیز در تابستان از جمع آنها جدا شده بودند (مهدی طارمی، صادق محرمی، محسن مسلمان، فرشاد احمدزاده و وحید امیری) در نهایت موفق شد بار دیگر به قهرمانی در لیگ برتر و صعود تا فینال آسیا دست یابد.
9	این در شرایطی بود که پیش از این با توجه به اتمام قراردادش و فشاری که برای تمدید آن وجود داشت، تصور موفقیت دوباره او نمی‌رفت و به همین منظور طی جلسه مدیرعامل وقت باشگاه و وزیر ورزش در قرارداد 650 هزار یورویی او پاداش‌های ویژه‌ای در نظر گرفته شد که سقف آن را در صورت دستیابی به موفقیت، به بالاتر از 1.
10	5 میلیون یورو می‌رساند.
11	مدیرعامل وقت باشگاه و سلطانی فر با تصور اینکه محرومیت نقل و انتقالاتی و کمبود بازیکن این تیم را به موفقیت چندانی نخواهد رساند پاداش‌هایی برای دلگرمی برانکو در خصوص صعود از مرحله گروهی تا فینال و قهرمانی در نظر گرفته بودند و این مساله برای قهرمانی در لیگ و کسب سهمیه نیز وجود داشت.
12	برانکو و تیم عجیبش اما نه تنها قهرمانی در لیگ را بار دیگر تکرار کردند که برای اولین بار در تاریخ این باشگاه به فینال آسیا نیز رسیدند.
13	برانکو اما در پایان نهمین ماه عدم پایبندی باشگاه به تعهد در قبال مطالباتش برای سومین بار نامه درخواست خود را از طریق وکلیش به باشگاه ارسال کرد و در نهایت نیز موفق به فسخ یکطرفه آن شد.
14	اما در روزهایی که برانکو بعد از قهرمانی در لیگ و جام حذفی تهران را ترک کرده و شایعات مربوط به فسخ قراردادش به واقعیت نزدیک شده بود، جلسات زیادی در باشگاه و بعد از آن برای فرار از هجمه هواداران در ورزشگاه درفشی فر برگزار شد.
15	جلساتی که پای ثابت آن تماس‌های مسعود سلطانی فر بود.
16	موضوعی که محمد نبی نیز در برنامه شب گذشته به آن اشاره کرد و مدعی شد که وزیر به همین اندازه کنونی برای استراماچونی، برای برانکو نیز وقت گذاشته بود.
17	اما تفاوت اصلی در نوع پرداخت این مطالبات بود.
18	باشگاه به سرمربی کروات اعلام کرده بود که پولش حاضر است و با حضور در تهران قادر است آن را دریافت کند.
19	موضوعی که توسط هواداران به ترول کردن ایرج عرب نیز تبدیل شد.
20	(پول برانکو حاضر است، دوشنبه بیاید بگیرد!) با این حال برانکو با اعلام شماره حساب دختر خود، خواستار این شده بود که برخلاف دفعه قبلی که 500هزار دلار نقدی گرفته بود و مصائب زیادی برای انتقال آن به دوبی و بعد از آن کرواسی متحمل شده بود، این بار به شکل واریز طلب خود را دریافت کند.
21	برانکو با اعلام اینکه عاقلانه نخواهد بود با چمدانی که 900 هزار دلار در آن است، به دنبال خروج از فرودگاه باشد، از باشگاه خواستار واریز این مبلغ به حساب معرفی شده بود که البته باید این را در نظر گرفت که باشگاه در آن روزهایی که وعده حاضر بودن پول برانکو را می‌داد تنها موفق به فراهم کردن 500 هزار یورو از آن مبلغ شده بود.
22	کشمکش میان طرفین برای واریز و دریافت این مبلغ و علیرغم تلاش کنسولگری ایران و وزارت ورزش در نهایت منتهی به پرداخت نشد و برانکو نیز که پیش قرارداد خود را با الاهلی به امضا رسانده بود، راهی عربستان شد و هدایت این تیم را بر عهده گرفت.
23	باشگاه نیز بعد از این اتفاق با 500هزار دلاری که در اختیار داشت، پیش پرداخت کالدرون را داد و مابقی آن را نیز برای تمدید و پیش پرداخت به بازیکنان در نظر گرفت تا حساب باشگاه کاملا خالی شود.
24	در قبال استراماچونی اما وزارت و باشگاه استقلال راهکار دیگری در نظر گرفته و بعد از مشکلاتی که برای واریز این مبلغ شکل گرفت، آنها اکنون سندی را ارائه کردند که نشان می‌دهد پول به حساب وی در بانکی در ایتالیا واریز شده و این مساله باعث شده تا امیدواری آبی‌ها برای بازگشت این مربی ایتالیایی افزایش یابد.
