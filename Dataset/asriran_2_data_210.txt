asriran_2_data###مقصران حادثه برف اخیر تهران برکنار شدند###https://www.asriran.com/fa/news/700530/مقصران-حادثه-برف-اخیر-تهران-برکنار-شدند###['اجتماعی ']###2019-11-27 12:32:00###۷۰۰۵۳۰###['برف', 'آلودگی هوا']
4
1	شهردار تهران گفت: افراد متخلف در حادثه برف اخیر برکنار شدند.
2	به گزارش مهر، پیروز حناچی شهردار تهران ظهر امروز (چهارشنبه) در حاشیه جلسه هیئت دولت در جمع خبرنگاران در پاسخ به این سوال که تعطیلی مدارس چه اندازه روی کاهش آلودگی هوا تاثیر دارد، اظهار داشت: تعطیلی مدارس باعث کاهش ۳۰ درصدی ترافیک می‌شود که به تبع آن می‌تواند بر روی کاهش آلودگی هوا نیز تاثیر بگذارد.
3	وی در رابطه با انتقاد رئیس شورای شهر تهران از عدم معرفی مقصران برف روز شنبه گذشته در تهران خاطرنشان کرد: برخی از افراد مقصر در این مسئله برکنار شدند.
4	حناچی در پاسخ به این سوال که آیا کاهش اعتبار برف‌روبی عامل اصلی در برف اخیر بود، عنوان کرد: ممکن است پیمان‌کارهایی که با ما کار می کنند بر سر قیمت‌ها مباحثی داشته باشند، اما این موضوع قابل حل است.
5	وی در رابطه با سهمیه بنزین تاکسی‌های فعال در سطح شهر تهران نیز گفت: به خودروهایی که فعالیتشان جایی ثبت شده از جمله تاکسی‌های اینترنتی و خودروهای دارای پلاک تاکسی حتما سهمیه داده می‌شود، آنهایی هم که فعالیت‌شان جایی ثبت نشده، قرار شده که با آنها مساعدتی شود.
6	جزئیات این طرح را باید از وزیر نفت بپرسید.
7	شهردار تهران در خصوص کاهش تعداد دوچرخه‌های عمومی در سطح شهر تصریح کرد: به خاطر شرایط اخیر و به دلیل اینکه تعدادی از دوچرخه ها آسیب دیدند، تعدادشان کم شده است اما بنایی بر کم کردن تعداد دوچرخه های عمومی سطح شهر نیست.
8	حناچی در پایان در رابطه با انتقاد پلیس به طرح ترافیک گفت: پلیس که تنها تعیین کننده نیست، طرح ترافیک در شورای ترافیک تهران مطرح و تصویب شده‌ است.
