asriran_1_data###تشکیل پرونده قضایی علیه مهاجم پرسپولیس در ایرلند###https://www.asriran.com/fa/news/717529/تشکیل-پرونده-قضایی-علیه-مهاجم-پرسپولیس-در-ایرلند###['اجتماعی ']###2020-03-07 10:36:00###۷۱۷۵۲۹###['استوکس', 'پرسپولیس']
6
1	مهاجم تیم فوتبال پرسپولیس درگیر پرونده قضایی دیگری، این بار در کشور زادگاهش شده است.
2	به گزارش خبرورزشی، نشریه «سان» اسکاتلند، گزارش داد آنتونی استوکس که روز دوشنبه هفته گذشته به اتهام نقض حریم خصوصی الید اسکات ۲۸ ساله، نامزد سابقش با فرستادن پیامک‌های توهین‌آمیز و سرپیچی از دستور قضایی در خصوص ممنوعیت تماس با این زن و مادر او، در دادگاهی در شهر همیلتون واقع در شمال اسکاتلند حضور پیدا کرده بود، اکنون به اتهام حمله فیزیکی به یک توریست انگلیسی در یک کلوپ شبانه در شهر دوبلین، نزد دادستان ایرلند پرونده‌ای برایش تشکیل شده و منتظر صدور حکم در این زمینه است.
3	بر اساس این گزارش، تحقیقات در این زمینه تکمیل شده و پرونده به مدیر دادرسی عمومی در ایرلند فرستاده شده تا تصمیم‌گیری نهایی صورت بگیرد که آیا اتهام وارده به این فوتبالیست وارد است یا خیر.
4	یک منبع آگاه در این زمینه به «سان» اسکاتلند گفت: «پرونده استوکس به مدیر دادرسی عمومی ارسال شده و حالا به آن‌ها بستگی دارد که آیا او را با هر نوع اتهامی، مواجه کنند».
5	استوکس در حالی در فاصله روز ۱۶ نوامبر سال ۲۰۱۹ تا سوم دسامبر همان سال با ارسال ایمیل و پیام‌هایی اهانت‌آمیز، نامزد سابق خود را آزار داده و همچنین با والدین این زن ۲۷ ساله نیز تماس‌هایی داشته و برای آن‌ها پیام‌هایی با مضامین اهانت‌آمیز ارسال کرده است، با حکم قضایی به مدت چهار سال از تماس و نزدیک شدن به آن‌ها محروم بوده است.
6	مهاجم پرسپولیس روز دوشنبه به محض فرود هواپیمایی که او را از امارات به انگلیس رسانده بود، در فرودگاه لندن بازداشت شد و با دستبند در دادگاه همیلتون شریف اسکاتلند حضور پیدا کرد تا درباره سه مورد اتهامی که به او نسبت داده شده از خود دفاع کند.
7	این مهاجم ایرلندی پرحاشیه که اخیراً شیوع ویروس کرونا را بهانه کرد و از دبی به ایران بازنگشت تا به اردوی پرسپولیسی‌ها ملحق شود، شب گذشته (جمعه) پیامی در حساب کاربری خود در شبکه اجتماعی اینستاگرام منتشر کرد و از پیروزی‌اش در پرونده‌ای که در فیفا علیه باشگاه تراکتور داشت، خبر داد.
