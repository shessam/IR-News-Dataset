tabnak_data###فردا روح تازه‌ای در کالبد مجلس می دمد###https://www.tabnak.ir/fa/news/980733/فردا-روح-تازه‌ای-در-کالبد-مجلس-می-دمد###['سیاسی،مجلس', 'مجلس شورای اسلامی']###2020-05-26 19:44:00###۹۸۰۷۳۳###['مجلس شورای اسلامی', 'یازدهمین دوره مجلس', 'مجلس جوان']
1
1	یازدهمین دوره مجلس شورای اسلامی فردا شروع به کار خواهد کرد، مجلسی جوان، انقلابی و با انگیزه که می خواهد فصلی جدید در پارلمان را آغاز کند.
2	به گزارش تابناک 7 خرداد آغاز فصلی نو در کالبد مجلس شورای اسلامی است.
3	276 نماینده در مراسم افتتاحیه پارلمان گرد هم می آیند تا بعد از برگزاری مقدمات مرسوم هر دوره و قرائت پیام مقام معظم رهبری، سوگند نمایندگی برای انجام وظایف وکالت، امانت و تقوا را یاد ‌کنند.
4	تکلیف 11 منتخب دیگر بعد از برگزاری انتخابات میان دوره و همچنین 3 منتخب همزمان با برگزاری انتخابات ریاست جمهوری 1400 تعیین می شود.
5	اداره مراسم افتتاحیه، انجام مراسم تحلیف، اقتراع شعب و برگزاری انتخابات هیئت رئیسه توسط هیئت رییسه سنی متشکل از حجت‌الاسلام رضا تقوی منتخب تهران به عنوان رییس، مصطفی آقامیرسلیم منتخب تهران نایب رئیس، روح الله نجابت منتخب شیراز و محسن فتحی منتخب سنندج به عنوان دبیران آنان، انجام می‌شود.
6	در این جلسه غلامرضا نوری قزلجه معاون اجرایی مجلس در گزارشی هیات رییسه سنی مجلس یازدهم را معرفی می‌کند، رییس هیات رییسه سنی از جایگاه ریاست به ایراد سخن پرداخته، وزیر کشور گزارشی از روند برگزاری انتخابات مجلس یازدهم ارائه کرده و رییس جمهور هم درباره مسائل روز صحبت می کند.
7	این جلسه با حضور تعدادی از مهمانان عالی رتبه کشوری و لشکری از جمله روسای مجالس قبلی و روسای قوای مجریه و مققنه و معاونان پارلمانی برگزار می شود البته بنا بر گفته غلامرضا نوری معاون اجرایی مجلس دهم،‌تعداد مهمانان مراسم افتتاحیه دوره یازدهم نسبت به دوره های قبلی به دلیل رعایت پروتکل‌های بهداشتی کمتر است.
8	نوری درباره شرایط ویژه مراسم افتتاحیه این دوره توضیح داده است: معمولا اعضای هیات دولت، مسوولان کشوری و لشکری، استانداران، علما و پیشوایان مذاهب و اقلیت‌ها و نمایندگان صنوف مختلف در این جلسه دعوت می‌شدند که به خاطر شرایط خاص از دعوت آنها شرمنده شدیم.
9	دیگر تفاوت افتتاحیه این دوره مجلس، حضور پیدا نکردن منتخبان در حرم مطهر امام خمینی به دلیل رعایت پروتکل های بهداشتی است که البته تجدید میثاق با آرمان‌های امام راحل به زمان دیگر موکول شده و به جای آن منتخبین در پایان جلسه بر سر مزار شهدای گمنام حضور می‌یابند.
10	طبق قانون بعد از تائید اعتبارنامه مجلس رسمیت پیدا می کند.
11	برای بررسی اعتبارنامه ها شعب 15 گانه ای تشکیل شده که نمایندگان با قرعه کشی عضو شعب می شوند.
12	وظیفه شعب رسیدگی به اعتبارنامه‌ها، تعیین اعضای کمیسیون تحقیق، کمیسیون تدوین آیین‌نامه داخلی مجلس و بررسی و تشخیص صلاحیت نامزدهای عضویت درکمیسیون‌های تخصصی مجلس است.
13	شعبه موظف است عدم رسیدگی شوراي نگهبان به موضوع مورد اعتراض یا حادث شدن آن بعد از اعلام صحت انتخابات را احراز کند.
14	شعبه موظف است حداکثر ظرف مدت سه روز کاري گزارش تأیید آن دسته از اعتبارنامه هاي واصله را که معترض ندارند، به صورت یکجا به هیأت رئیسه ارسال کند تا براي تصمیم گیري مجلس در دستور کار قرار گیرد.
15	اعتبارنامه هایی که مورد اعتراض نمایندگان قرار گرفته است، حداکثر ظرف مدت پنج روز کاري توسط شعبه رسیدگی می شود.
16	در صورتی که نظر شعبه تأیید اعتبارنامه باشد، گزارش تأیید آن براي تصمیم گیري به مجلس ارائه میشود.
17	همچنین چنانچه نظر شعبه رد اعتبارنامه باشد، از طریق هیأت رئیسه مجلس به کمیسیون تحقیق ارجاع خواهد شد تا پس از رسیدگی و ارائه گزارش، براي تصمیم گیري مجلس در دستور کار قرار گیرد.
18	کمیسیون تحقیق برای رسیدگی به اعتراضات به اعتبارنامه های رد شده تشکیل شده و حداکثر ظرف مدت پانزده روز به دلایل و توضیحات کتبی شعب و معترض یا معترضان رسیدگی می کند.
19	البته چنانچه کمیسیون تحقیق، اعتبارنامه ردشده از سوي شعبه را رسیدگی کند و نظر به تأیید اعتبارنامه داشته باشد، گزارش آن براي تصمیمگیري مجلس در دستور کار قرار میگیرد و در صورتی که نظر کمیسیون مبنی بر رد اعتبارنامه باشد گزارش آن حداکثر به مدت پانزده دقیقه در مجلس مطرح و ادله رد اعتبارنامه ارائه میشود.
20	نمایندهايی که اعتبارنامه اش توسط کمیسیون رد شده است حداکثر به مدت سی دقیقه فرصت دارد تا از خود دفاع کند، ضمن اینکه میتواند بخشی از وقت خود را حداکثر به دو نفر از نمایندگان واگذار کند، سپس گزارش کمیسیون تحقیق به رأي گذاشته می شود، چنانچه رد اعتبارنامه به تصویب مجلس نرسد، رئیس جلسه تصویب آن را اعلام می کند.
21	درصورتی ‌که کمیسیون تحقیق ظرف مدت پانزده روز نظر خود را به مجلس اعلام نکند، نمایندهاي که اعتبارنامه اش مورد اعتراض واقع شده است یا پانزده نفر از نمایندگان میتوانند طرح اعتبارنامه را در صحن مجلس از هیأت رئیسه درخواست کنند و هیأت رئیسه موظف است در اولین فرصت گزارش شعبه را در دستور کار مجلس قرار دهد تا مطابق این ماده مورد رسیدگی قرار گیرد.
22	به جاي نظر کمیسیون، نظر شعبه به مدت پانزده دقیقه مطرح میشود.
23	نماینده اي که به اعتبارنامه اش اعتراض شده مانند سایر نمایندگان، از کلیه حقوق اعم از اعلام رأي و نامزدشدن براي عضویت در هیأت رئیسه و سایرانتخابات برخوردار است، لیکن در زمان بررسی اعتبارنامه خود در شعبه، کمیسیون تحقیق و مجلس حق رأي ندارد.
24	انتخابات هیات رییسهیکی دیگر از تفاوت های این مجلس با دوره های قبلی نحوه برگزاری انتخابات هیات رییسه است.
25	در ادوار گذشته هیات رییسه موقت با وظیفه بررسی اعتبارنامه ها و برگزاری انتخابات هیات رییسه دائم تشکیل می شد که نمایندگان با اصلاح آیین نامه در دوره دهم تشکیل هیات رییسه موقت را حذف کرده و انتخابات برای یک سال برگزار می شود.
26	طبق آیین نامه در دومین جلسه رسمی مجلس انتخابات هیات رییسه برگزار می شود که بنابر گفته نوری معاون اجرایی مجلس از منخبان درباره زمان برگزاری جلسه دوم مجلس مصادف با زمان برزگرای انتخابات رای گیری استمزاجی می شود که در صورت موافقت منتخبان این جلسه در روز پنجشنبه هفته جاری برگزار خواهد شد.
27	هیئت رئیسه مرکب از رئیس، 2 نائب رئیس، 6 دبیر و ناظر است.
28	انتخاب رئیس در نوبت اول با اکثریت مطلق آراء نمایندگان و انتخاب نواب رئیس، دبیران و ناظران هر کدام جداگانه و با اکثریت نسبى و رأى مخفى و با ورقه خواهد بود.
29	در صورتى که در انتخاب رئیس در نوبت اول اکثریت مطلق حاصل نشود، در نوبت دوم اکثریت نسبى کافى خواهد بود.
30	چنانچه آراء براى رئیس، نواب رئیس، دبیران، ناظران با یکدیگر برابر باشد، حسب مورد به قید قرعه تعیین مى شوند.
31	در صورتى به فرد غائب در جلسه مى توان رأى داد که قبل از تشکیل جلسه مربوط به انتخابات هیأت رئیسه، کتباً نامزدى خود را به معاونت قوانین مجلس اعلام کرده باشد.
32	باید منتظر ماند تا ظرف چند روز آینده ترکیب 12 نفره هیات رییسه مشخص شود.
