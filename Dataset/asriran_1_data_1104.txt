asriran_1_data###وابستگی معیشت یک ونیم میلیون نفر به جنگل های زاگرس###https://www.asriran.com/fa/news/731585/وابستگی-معیشت-یک-ونیم-میلیون-نفر-به-جنگل-های-زاگرس###['اقتصادی']###2020-06-03 10:09:00###۷۳۱۵۸۵###['جنگل زاگرس', 'زاگرس']
3
1	رئیس مرکز جنگل‌های خارج از شمال سازمان جنگل‌ها با اشاره به اینکه جنگل های زاگرس یک منطقه استراتژیک برای کشور است، گفت: معیشت حدود یک و نیم میلیون نفر از مردم ساکن در این مناطق وابسته به جنگل های زاگرس است.
2	فریبرز غیبی در گفت وگو با ایسنا با بیان اینکه جنگل‌های زاگرس یکی از مهم‌ترین رویشگاه‌های جنگلی کشور هستند و بیش از ۸۰ درصد عشایر کشور و بیش از ۵۰ درصد دام کشور در آن منطقه وجود دارد، اظهار کرد: معیشت حدود یک و نیم میلیون نفر از مردم ساکن در این مناطق وابسته به جنگل های زاگرس است.
3	۴۰ درصد آب کشور از آن منطقه تامین می شود و این مناطق در وضعیت اجتماعی و اقتصادی ۱۱ استان زاگرس نشین نقش اساسی دارند و به طور کل یک منطقه استراتژیک برای کشور است.
4	وی ادامه داد: منطقه زاگرس حدود ۳۰ میلیون هکتار وسعت دارد که در این ۳۰ میلیون هکتار، شش میلیون هکتار جنگل است و تیپ جنگل ها نیز بلوط است.
5	گونه مقاوم و خشکی پسندی که قدمتی بیش از پنج هزار و ۵۰۰ سال دارند.
6	همچنین ۱۸۰ گونه درختی و درختچه دراین جنگل ها وجود دارد.
7	رئیس مرکز جنگل‌های خارج از شمال سازمان جنگل‌ها تصریح کرد: مطالعات انجام شده در زاگرس نشان داد که ۶۰ درصد جنگل‌های زاگرس دارای تاج پوشش درختی و درختچه ای کمتر از ۲۵ درصد هستند که این امر علاوه بر تاثیر عوامل طبیعی نظیر خشکسالی و سیل و اثرات تغییر اقلیم و غیره متاثر از عوامل انسانی نظیر فشاردام، زراعت زیرآشکوب، قطع درختان به منظور مصارف سوختی و تغییر کاربری، آتش سوزی و غیره بوده و یکی از اهداف مهم سازمان جنگل ها در زاگرس توسعه و احیا و غنی سازی این جنگل ها با گونه های بومی و با مشارکت جوامع محلی است.
8	غیبی در پایان با اشاره به اینکه هنوز برآوردی از میزان خسارت وارد شده به مناطقی که دچار آتش سوزی شده اند وجود ندارد، گفت: در منطقه ۱۰۰ هکتاری حفاظت شده خاییز آتش سوزی رخ داده است که براساس آمار مسئولان منطقه، ۴۰ درصد از این ۱۰۰ هکتار آسیب دیده و در اولین فرصت خسارت های وارد شده برآورد خواهد شد و مناطق آسیب دیده امسال قطعا احیا خواهند شد.
