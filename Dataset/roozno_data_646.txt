roozno_data###دروغ بزرگ قرنطینه تهران| تردد در ۱۱ استان کشور کنترل می‌شود###http://roozno.com//fa/news/418408/دروغ-بزرگ-قرنطینه-تهران|-تردد-در-۱۱-استان-کشور-کنترل-می‌شود###[]###2020-03-15 11:33:00###۴۱۸۴۰۸###['قرنطینه تهران', 'دروغ بزرگ']
1@@@2
1	بعد از یک هفته انتقاد و طعنه به رئیس‌جمهور برای برعهده‌گرفتن ریاست جلسه «ستاد ملی مقابله با کرونا»، حسن روحانی روز گذشته به صورت ویدئوکنفرانس در آن حضور یافت.
2	قرار است جلسه روز دوشنبه نیز با حضور رئیس‌جمهور برگزار شود.
3	به گزارش روز نو :هفته گذشته رئیس قوه قضائیه و برخی از نمایندگان از حسن روحانی خواسته بودند شخصا جلسه این ستاد را برعهده بگیرد.
4	او نیز روز چهارشنبه در جلسه هیئت دولت گفته بود: «دوستان بدانند که در هر هفته حداقل یک جلسه با ریاست و مدیریت من برگزار می‌شود.
5	شنبه گذشته این جلسه برگزار شد، شنبه آینده نیز برگزار خواهد شد.
6	این جلسات در ایام تعطیلات نوروزی نیز برقرار است و اگر من مشکلی داشته باشم، آقای معاون‌اول در این جلسات حضور پیدا خواهد کرد».
7	البته چندروزی است که از اسحاق جهانگیری خبری نیست و این‌گونه شایع شده است که او کرونا گرفته و در قرنطینه به‌سر می‌برد.
8	طبق صحبتی که رئیس‌جمهور کرده بود، او روز گذشته به‌عنوان رئیس در جلسه این ستاد شرکت کرد.
9	در این جلسه سعید نمکی، وزیر بهداشت و دیگر اعضای ستاد گزارشی درباره اقدامات انجام‌شده ارائه دادند.
10	رئیس‌جمهور نیز با اشاره به اینکه گزارش ارائه‌شده از سوی معاون وزیر بهداشت در مورد شبکه غربالگری بیماری کرونا در کشور و اینکه در این طرح میلیون‌ها نفر در کشور مورد سؤال قرار گرفته و ۹۷ درصد از پاسخ‌دهندگان علائم بیماری نداشته‌اند، گفت: «این بسیار خوشحال کننده و امیدوارکننده است که بر اساس گزارش افراد سالم و بیماران به‌سرعت مشخص می‌شوند و برای درمان مبتلایان اقدامات لازم در دستور کار قرار می‌گیرد».
11	دروغ بزرگ قرنطینه تهران| تردد در ۱۱ استان کشور کنترل می‌شودکنترل تردد در ۱۱ استان کشوررئیس‌جمهور در پاسخ به پیشنهاد وزیر بهداشت برای تصویب مصوبه کنترل تردد در ۱۱ استان کشور این پیشنهاد را برای کنترل بیماری مفید ارزیابی و عنوان کرد: «باید دقت کنیم که نقاط کنترل در استان‌ها کاملا مشخص باشد و تیم‌های کنترل‌کننده به‌گونه‌ای عمل کنند که مشکلاتی مانند ترافیک در راه‌ها ایجاد نشود و قبل از اقدام به مردم اطلاع‌رسانی شود».
12	روحانی در واکنش به پیشنهاد وزیر بهداشت مبنی‌بر تعیین جریمه برای کسانی که با علائم بیماری به مسافرت و جابه‌جایی در این استان‌ها اقدام می‌کنند، گفت: «ممکن است این افراد از بیماری خود مطلع نباشند و همین که برگردانده شوند و به بیمارستان برای درمان هدایت شوند به‌عنوان جریمه برای آن‌ها کافی است».
13	او همچنین در پاسخ به اظهارات وزیر بهداشت در مورد ضرورت ایجاد محدودیت در حرم‌های مطهر و بقاع متبرکه تأکید کرد: «اطمینان دارم مسئولان بقاع متبرکه و حرم‌های مطهر در شهر‌های مختلف کشور دلسوزی کافی در مورد سلامت مردم دارند و دستورالعمل ستاد کرونا را برای ورود مردم در ایام پایانی سال و تعطیلات عید اجرا خواهند کرد.
14	آرزوی همه ما تشرف به حرم‌های مطهر است، اما از هر کجا به آن‌ها متوسل شویم پاسخ ما را خواهند داد.
15	در شرایط امروز توسل‌ها و توجهات باید با رعایت کامل اصول بهداشتی باشد».
16	رئیس‌جمهور همچنین در جلسه هماهنگی و پشتیبانی اقدامات ملی در برابر کرونا شرکت کرد.
17	در این جلسه، محمود واعظی رئیس‌دفتر رئیس‌جمهور، علی ربیعی سخنگوی دولت و دستیار ارتباطات اجتماعی، حسام‌الدین آشنا مشاور فرهنگی رئیس‌جمهور، فریدون وردی‌نژاد معاون سیاسی دفتر رئیس‌جمهور، محمد نهاوندیان معاون اقتصادی رئیس‌جمهور، علیرضا معزی معاون ارتباطات و اطلاع‌رسانی دفتر رئیس‌جمهور، نوروزپور دبیر شورای اطلاع‌رسانی دولت و محمد قوچانی دبیر شورای گردآوری، تدوین و مستندسازی آثار رئیس‌جمهوری حضور داشتند.
18	به گزارش ایسنا، حسن روحانی در این جلسه با تأکید بر ضرورت اطلاع‌رسانی دقیق، صریح و شفاف در زمینه مقابله با کرونا گفت: «نیاز اصلی امروز جامعه ایجاد آرامش با محوریت آگاه‌سازی دقیق و افزایش مشارکت عمومی در همراهی با توصیه‌ها و اقدامات صورت‌گرفته برای مقابله با کروناست».
19	رئیس‌جمهور با بیان اینکه جریاناتی امروز به دنبال برهم‌زدن آرامش روانی جامعه هستند، عنوان کرد: «منصفانه این است که همه اصحاب رسانه و شخصیت‌های سیاسی و مسئولان ذی‌ربط در این حوزه ضمن اطلاع‌رسانی دقیق و انتشار بهنگام اخبار به صورت دقیق و شفاف به جامعه، با شبهات و شایعات ایجادشده مقابله و این حقایق را نیز تبیین کنند که اقدامات زیربنایی دولت در حوزه سلامت در سال‌های گذشته امروز راه‌گشا بوده و کمک‌حال کادر درمانی در مبارزه با این بیماری شده است».
20	تکذیب شایعه قرنطینه تهرانروز گذشته در فضای مجازی این شایعه مطرح شده بود که قرار است پایتخت قرنطینه شود؛ شایعه‌ای که توسط دولتی‌ها تکذیب شد و سخنگوی دولت اعلام کرد هرگونه شایعه درباره قرنطینه تهران یک دروغ بزرگ است.
21	به گزارش ایسنا، علی ربیعی گفت: «هیچ تغییری در ساعات کار فروشگاه‌ها، مغازه‌ها، نانوایی‌ها و دیگر مشاغل ضروری صورت نخواهد گرفت.
22	ساعات کار برخی مشاغل به تناسب نیاز‌های مردم نیز ممکن است افزایش یابد.
23	برخی درصددند با ترویج شایعات، استرس و دغدغه‌های مردم را بیشتر کنند».
24	سخنگوی وزارت کشور نیز در واکنش به انتشار برخی اخبار جعلی در کانال‌های تلگرامی مبنی بر ممنوعیت فعالیت واحد‌های صنفی، توزیعی و خدماتی از این هفته در تهران، گفت: «این‌گونه شایعات، به‌طور کلی بی پایه و اساس است».
25	به گزارش پایگاه اطلاع‌رسانی وزارت کشور، سلمان سامانی با تأکید بر استمرار و تشدید تلاش همه بخش‌های کشور در مهار و مقابله با ویروس کرونا، عنوان کرد: «مردم عزیز ما در اقصی نقاط کشور از جمله در تهران، با رعایت بهداشت فردی و با حضور در منزل، مانع از ابتلای خود و خانواده به بیماری شوند و به شایعات بی‌توجه باشند.
26	هرگونه تصمیمی که در سطح هریک از استان‌ها اتخاذ می‌شود قبلا از مبادی رسمی اطلاع‌رسانی عمومی خواهد شد».
27	مدیرکل روابط عمومی استانداری تهران هم گفت: «انتشار هر خبری مبنی بر قرنطینه تهران کذب محض است و هیچ شخصی به غیر از مسئولان ستاد ملی و استانی کرونا در این زمینه حق اظهارنظر ندارد».
28	استاندار تهران نیز در جلسه اضطراری شورای ترافیک با اشاره به لزوم رعایت نکات بهداشتی جهت مقابله با ویروس کرونا، گفت: «اجرای طرح کنترل‌های بهداشتی و تب‌سنجی در ۱۴ مبادی ورودی و خروجی استان تهران به شکل جدی دنبال می‌شود.
29	بر مبنای بحث علمی و تخصصی درخانه‌ماندن بهترین تصمیم است که منجر به قطع چرخه انتقال ویروس می‌شود که همواره توسط ستاد ملی مبارزه با کرونا و صداوسیما مورد تأکید قرار گرفته و در این راستا باید تلاش کنیم تا اولویت اصلی همه افراد جامعه ماندن در منزل باشد».
30	قطع زنجیره انتقال کرونا با توان نیروی انتظامیروز پنجشنبه بود که فرمانده معظم کل قوا با صدور فرمانی به سردار باقری، رئیس ستاد کل نیرو‌های مسلح، با تقدیر از خدمات نیرو‌های مسلح به مردم در زمینه مقابله با ویروس کرونا، بر لزوم سازماندهی این خدمات در قالب یک «قرارگاه بهداشتی و درمانی» تأکید کرده بود.
31	بر همین اساس روز گذشته سخنگوی ارشد نیرو‌های مسلح اعلام کرد: «در پی فرمان فرمانده معظم کل قوا، روز جمعه بلافاصله جلسه این قرارگاه تحت عنوان قرارگاه بهداشتی و درمانی امام رضا (ع) با حضور فرماندهان سازمان‌های نیرو‌های مسلح، رئیس سازمان بسیج و معاونان ستاد کل تشکیل شد».
32	نامه رئیس‌جمهوری به تعدادی از رهبران جهانروز گذشته رئیس‌جمهوری نامه‌ای به تعدادی از رهبران جهان نوشت.
33	حسن روحانی در این نامه از ضرورت تلاش و مشارکت همگانی برای مقابله با شیوع بیماری کرونا و بیان سیاست‌ها و برنامه‌های جمهوری اسلامی ایران در این راستا، بر لزوم شکستن و رفع تحریم‌های ظالمانه آمریکا علیه ملت‌ها با توجه به شرایط کنونی جهانی و تدوین پروتکل‌های مشترک بهداشتی میان همسایگان سخن گفت.
34	به گزارش «پایگاه اطلاع‌رسانی ریاست‌جمهوری» در این نامه آمده: «مدیریت این بحران عظیم و خطرناک توسط هیچ کشوری به‌تن‌هایی میسر نیست، چه رسد به اینکه آن کشور در دسترسی به بازار‌های مالی بین‌المللی و تأمین کالا‌های مورد نیاز خود با مشکلات فراوان مواجه باشد.
35	مقابله با این ویروس مستلزم اقدامات هماهنگ و مشترک منطقه‌ای و بین‌المللی از یک‌سو و اتخاذ تدابیر سخت، تأمین نیازمندی‌های اساسی مردم، حمایت مالی از اقشار آسیب‌دیده از تعلیق کسب‌و‌کار‌های اقتصادی، هزینه‌های هنگفت بهداشتی، درمانی و غیره.
36	از سوی دیگر است؛ اجرای این تدابیر مستلزم برخورداری از یک بنیه و توان قوی اقتصادی و تأمین ده‌ها میلیارد دلار بودجه است».
37	روحانی در ادامه نوشت: در این شرایط، جمهوری اسلامی ایران برخلاف سایر کشور‌های درگیر با موانع و محدودیت‌های جدی مواجه است که ناشی از تحمل دو سال تحریم‌های گسترده غیرقانونی، سیاست فشار حداکثری و کارشکنی‌های سیستماتیک دولت آمریکاست.
38	رژیم ایالات متحده در سال‌های اخیر، بیش از صد اقدام تحریمی علیه ملت و دولت ایران اعمال کرده و در حدود هزارو ۲۰۰ شخص و موجودیت ایرانی را به فهرست‌های تحریمی خود افزوده است.
39	این تحریم‌ها در کمتر از دو سال گذشته در حدود ۲۰۰ میلیارد دلار به اقتصاد ایران خسارت مستقیم وارد آورده است».
40	به نوشته رئیس‌جمهوری، دولت آمریکا حتی در اوج این بحران فراگیر همچنان از فشار‌های غیرقانونی و کارشکنی برای مانع‌تراشی در برابر تلاش‌های ایران دست برنداشته است.
41	در بخش دیگری از این نامه آمده: «شکست کرونا یک وظیفه «بین‌المللی» است».
42	همچنین به سران مخاطب در این نامه گفته از شما انتظار می‌رود تدابیری بیندیشید که در اجرای تعهدات همه کشور‌ها در قالب قطع‌نامه ۲۲۳۱ شورای امنیت سازمان ملل متحد و وظایف عام انسانی، تحریم‌های غیرقانونی ایالات متحده علیه مردم ایران بلااثر شده و با تروریسم اقتصادی آمریکا که امروز چهره زشت و غیرانسانی خود را بیش از هر زمان نشان داده است، مقابله شود.
43	به نوشته او «تحریم‌های آمریکا علیه ایران – و تن‌دادن به رعایت آن‌ها توسط سایر کشور‌ها – نه‌تن‌ها غیرقانونی و خلاف قطع‌نامه شورای امنیت است، بلکه غیراخلاقی و غیرانسانی هم هست و ابعاد غیرانسانی آن امروز دیگر فقط شامل مردم ایران نیست، بلکه مردم منطقه و سایر کشور‌ها را نیز در بر می‌گیرد؛ این نه یک مجازات دسته‌جمعیِ مردم ایران، که مجازات دسته‌جمعی علیه کلِ بشریت است».
