roozno_data###جهانگیری:امکان آزمایش روزانه تشخیص کرونا به بیش از ده هزار مورد رسیده است/با تدبیر و عقلانیت علمای کشور از شیوع ویروس کرونا در اماکن مذهبی پیشگیری شد/در صورت نیاز، بایدها و نبایدهای جدی‌تری وضع می‌کنیم###http://roozno.com//fa/news/419972/جهانگیریامکان-آزمایش-روزانه-تشخیص-کرونا-به-بیش-از-ده-هزار-مورد-رسیده-استبا-تدبیر-و-عقلانیت-علمای-کشور-از-شیوع-ویروس-کرونا-در-اماکن-مذهبی-پیشگیری-شددر-صورت-نیاز-بایدها-و-نبایدهای-جدی‌تری-وضع-می‌کنیم###[]###2020-03-30 17:19:00###۴۱۹۹۷۲###['جهانگیری']
1
1	معاون اول رییس جمهور با تأکید بر اینکه سلامت مردم مهمترین اولویت دولت است گفت: سلامت جامعه چیزی نیست که بتوان نسبت به آن مسامحه کرد و آن را نادیده گرفت و اگر نیاز باشد دولت و ستاد ملی مدیریت بیماری کرونا بایدها و نبایدهای جدی تری را برای قطع چرخه انتقال ویروس در نظر خواهد گرفت.
2	اسحاق جهانگیری پیش از ظهر امروز در جلسه‌ای با مدیران و مسئولین موسسه تحقیقاتی تولیدی و آموزشی انستیتو پاستور اظهار کرد: موسسه انستیتو پاستور یکی از مراکزی است که قدر آن در کشور ناشناخته مانده و ارزش واقعی این مجموعه به جامعه منعکس نشده است.
3	معاون اول رییس جمهور با اشاره به سابقه فعالیت صدساله موسسه تحقیقاتی تولیدی و آموزشی انستیتو پاستور خاطرنشان کرد: این مجموعه در تاریخ فعالیت صد ساله خود کارهای بزرگ و ماندگاری برای کشور انجام داده و محصولات مختلف تولید و آزمایشگاه‌های مرجع ایجاد کرده است.
4	جهانگیری با قدردانی از دست اندرکاران و کارکنان مجموعه انستیتو پاستور خاطرنشان کرد: این مرکز همواره در روزهای سخت، کارهای بزرگی برای کشور به انجام رسانده و در این ایام که ویروس کرونا به چالشی جهانی تبدیل شده است، موسسه انستیتو پاستور نقش مهمی در پیشگیری و مقابله با این بیماری ایفا کرده است.
5	معاون اول رییس‌جمهور افزود: موسسه انستیتو پاستور از نیروهای متخصص و متعهد فراوانی برخوردار است و در شرایط تحریم که دست بسیاری از متخصصین کشور برای تامین نیازها بسته است، انستیتو پاستور گام های موثری در تأمین نیازها برداشته و به نقش واقعی خود در این زمینه عمل کرده که لازم است به عنوان نماینده دولت از همه کارکنان این مجموعه پراهمیت قدردانی کنم.
6	جهانگیری در ادامه با اشاره به اینکه در روزهای نخست شیوع بیماری کرونا، توانمندی کشور برای انجام آزمایش تشخیص این بیماری روزانه حدود 100 تا 200 مورد بود، اما با توانمندی علمی و تخصصی موسسه انستیتو پاستور و با تلاش های شبانه روزی، امروز که حدود 40 روز از شناسایی رسمی این ویروس در کشور می گذرد، 93 آزمایشگاه در سراسر کشور با پروتکل های دقیق بهداشتی در حال خدمت رسانی هستند و روزانه امکان انجام بیش از ده هزار تست و آزمایش تشخیص بیماری کرونا در کشور مهیا شده که این میزان طی روزهای آینده نیز افزایش خواهد داشت.
7	معاون اول رییس جمهور توانمندی های بخش بهداشت و درمان را سرمایه ای بزرگ برای کشور برشمرد و افزود: در مدت شش تا هفت سال گذشته با اجرای طرح تحول نظام سلامت، دستاوردهای بسیار خوبی در این بخش حاصل شد و شاهد بهبود و ایجاد زیرساخت های بخش بهداشت و درمان بوده ایم.
8	جهانگیری با یادآوری اینکه از 85 هزار تخت بستری در کشور، تعداد 50 هزار بازسازی و 28 هزار تخت نیز ایجاد شده است گفت: در شهرها و مناطق محروم کشور نیز تعداد زیادی تخت های آی سی یو ایجاد شده و مجموعه گسترده ای از متخصصین و نیروهای کادر درمان با تمام توان پای کار آمده اند و به مجموعه فعالان عرصه بهداشت و درمان اضافه شده اند.
9	معاون اول رییس جمهور با اشاره به ابتلای تعدادی از پرستاران و کادر درمانی کشور به ویروس کرونا تصریح کرد: در روزهای نخست شیوع این بیماری به دلیل آنکه تجهیزات و امکانات حفاظت شخصی کافی نبود تعدادی از کادر درمانی کشور به این بیماری مبتلا شدند، اما امروز شرایط تغییر کرده و تقریباً از نظر امکانات و تجهیزات حفاظت شخصی برای کادر درمانی در وضعیت نسبتاً خوبی قرار داریم.
10	جهانگیری اظهار کرد: با وجود همه این اقدامات، همه متخصصین و کارشناسان بر این باورند که برای ریشه کن کردن بیماری کرونا باید زنجیره انتقال این ویروس قطع شود و راهبرد اصلی در این زمینه مشارکت مردم است.
11	معاون اول رییس جمهور افزود: در کنار همه تلخی ها و ناگواری ها که بیماری کرونا به همراه داشت، انسجام گسترده در داخل کشور یکی از دستاوردهای این دوره است چرا که همه نهادهای حاکمیتی، دستگاه های اجرایی، نهادهای مدنی، مردم و بخش خصوصی همه پای کار آمدند و انسجام و اتحادی مشابه دوران دفاع مقدس در کشور ایجاد شده است.
12	جهانگیری ادامه داد: در کنار انسجام مجموعه حاکمیت کشور و نیز پای کار بودن کادر پزشکی و درمانی و موسساتی نظیر انستیتو پاستور، اگر مردم هم به عنوان تکمیل کننده این برنامه همراهی لازم را داشته باشند و زنجیره انتقال ویروس قطع شود، امیدوارم در آینده نه چندان دور بتوانیم بر این ویروس مسلط شویم و در گام های بعدی شاهد تولید دارو و واکسن این بیماری باشیم.
13	معاون اول رییس جمهور با بیان اینکه این بیماری تنها مختص ایران نیست و همه دنیا و حتی کشورهای بزرگ صنعتی را نیز گرفتار کرده است افزود: خوشبختانه با برنامه ریزی دولت و به دلیل همراهی مردم هیچ مشکلی در تأمین کالا و اقلام ضروری در کشور وجود ندارد و فروشگاه ها مملو از کالاهای مورد نیاز مردم است.
14	جهانگیری به موضوع تعطیلی حرم ها، نمازهای جمعه و پایگاه های مذهبی کشور نیز اشاره و تصریح کرد: خوشبختانه علمای کشور با تدبیر و عقلانیت و اولویت بخشی به سلامت مردم با تعطیلی این اماکن موافقت کردند و تا حد زیادی از شیوع این بیماری پیشگیری شد.
15	معاون اول رییس جمهور با اشاره به اینکه بخش اصلی کارکنان دولت شامل آموزش و پرورش و دانشگاه ها تعطیل هستند خاطرنشان کرد: بخش هایی از دولت که تعطیل نیستند بخش مرتبط با بهداشت و درمان و تأمین نیازهای ضروری مردم است که باید تمام وقت و حتی گاهی به صورت سه شیفت حضور داشته باشند تا نیازهای مردم را مرتفع کنند.
16	در این جلسه که دکتر حریرچی معاون کل وزارت بهداشت درمان و آموزش پزشکی نیز حضور داشت، رییس موسسه تحقیقاتی تولیدی و آموزشی انستیتو پاستور گزارشی از تاریخچه تأسیس و سابقه فعالیت این موسسه ارائه کرد و گفت: اکنون در آستانه ورود به قرن دوم فعالیت موسسه انستیتو پاستور هستیم و به زودی جشن یکصد سالگی فعالیت این مجموعه را برگزار خواهیم کرد.
17	دکتر بیگلری با گرامیداشت یاد فرمان فرمائیان بنیانگزار موسسه انستیتو پاستور در ایران افزود: این موسسه در روزهای سخت نقش مهمی را در ریشه کن کردن بیماری هایی نظیر طاعون و آبله ایفا کرده و در امر مقابله با ویروس کرونا نیز گام های موثری برداشته است.
18	وی با اشاره به اینکه از دیماه سال گذشته که خبر شیوع ویروس کرونا در چین منتشر شد، چون پیش بینی می کردیم که این ویروس به کشور ما نیز ورود خواهد کرد، نسبت به طراحی آزمایشگاه هایی در موسسه اقدام کردیم و پس از آنکه اولین موارد ابتلا در قم اعلام شد به سرعت این آزمایشگاه ها را توسعه دادیم و در حال حاضر 93 آزمایشگاه مربوط به تشخیص بیماری کرونا در کشور فعالیت دارند.
19	دکتر بیگلری با اشاره به اینکه در بطن تهدید فرصتی بزرگ برای کشور ایجاد شد خاطرنشان کرد: خوشبختانه با تلاش های صورت گرفته در این مقطع، شبکه ملی آزمایشگاه های ملکولی در کشور شکل گرفت که حتی پس از پشت سر گذاشتن ویروس کرونا، این آزمایشگاه ها در مواقع دیگر نیز بسیار موثر و راهگشا خواهند بود.
20	رییس موسسه انستیتو پاستور با اشاره به اینکه امکان شبکه سازی در این بخش یکی از نقاط قوت محسوب می شود اظهار داشت: بر اساس گزارش سازمان جهانی بهداشت یکی از نقاط قوت نظام بهداشت و درمانی ایران وجود آزمایشگاه های تشخیصی یکپارچه است که حاصل کار و تلاش شبانه روزی همکاران موسسه انستیتو پاستور است.
21	دکتر بیگلری با اشاره به اینکه در حال حاضر در تلاش هستیم که تست ها و آزمایش های سرپایی برای تشخیص ویروس کرونا فراهم کنیم گفت: موسسه انستیتو پاستور ایران عضوی از شبکه جهانی است و در میان 38 کشور که این موسسه را در خود دارند، از جایگاه دوم از نظر حجم عملیات برخوردار است.
22	وی خدمات تخصصی و تشخیصی را یکی از برنامه های موسسه انستیتو پاستور برشمرد و گفت: غیر از خدمات تشخیصی رسالت اول و اولویت نخست این موسسه پیشگیری از بیماری هاست و در همین راستا 14 آزمایشگاه مرجع در مجموعه انستیتو پاستور ایجاد شده است و این مجموعه در یکصد سال اخیر به عنوان دژی محکم و مرزبان سلامت در کشور خدمت رسانی کرده و هر گاه که بیماری و عامل عفونی به کشور وارد شده، مجموعه انستیتو پاستور در خط مقدم فعالیت داشته است.
23	دکتر بیگلری افزود: آموزش و پژوهش نیز از دیگر برنامه ها و خدمات موسسه انستیتو پاستور است تا بتواند نسل آینده را به عنوان پاسداران سلامت در کشور تربیت کند.
24	در این جلسه معاون توسعه موسسه انستیتو پاستور نیز راه اندازی واحد انتقال خون، ضدعفونی کردن آب شهر تهران و کنترل بیماری های عفونی در ایران و سایر کشورها را از جمله اقدامات موسسه انستیتو پاستور عنوان کرد و گفت: مجتمع تولیدی تحقیقاتی پاستور که در کرج واقع شده است بزرگترین شعبه پس از تهران است که محصولات منحصر به فردی تولید می کند.
25	وی همچنین گزارشی از نیازهای موسسه انستیتو پاستور برای تکمیل برنامه ها و ارائه کرد و گفت: اصلاح ساختار تشکیلات موسسه پاستور، تخصیص بودجه برای اجرای پروژه سلمان فارسی که به مجموعه آزمایشگاه های حساس کشور تبدیل خواهد شدو نیز پروژه انتقال تکنولوژی تولید واکسن های پنوموکوک و روتا ویروس از جمله نیازها و ضرورت های موسسه انستیتو پاستور است.
26	بر اساس این گزارش،‌ معاون اول رییس جمهور همچنین از آزمایشگاه تیم واکنش سریع مجموعه انستیتو پاستور مرتبط با تحقیق و پژوهش در خصوص ویروس کرونا بازدید کرد و در جمع تعدادی از کارکنان و کارشناسان این موسسه حضور یافت و از خدمات و تلاش های گسترده آنان به ویژه در ایام اخیر قدردانی کرد.
