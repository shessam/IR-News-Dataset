tabnak_data###قطر مقر دفتر ضد ترور سازمان ملل می‌شود###https://www.tabnak.ir/fa/news/959950/قطر-مقر-دفتر-ضد-ترور-سازمان-ملل-می‌شود###[]###2020-02-18 13:38:00###۹۵۹۹۵۰###['قطر', 'سازمان ملل', 'تروریسم']
1
1	دولت قطر و سازمان ملل یادداشت تفاهمی را در زمینه تقویت همکاری در راستای مبارزه با تروریسم امضا کردند.
2	به گزارش ایسنا، به نقل از سایت شبکه الجزیره، مجلس شورای قطر به نمایندگی از دولت این کشور یادداشت تفاهمی را با سازمان ملل با هدف ایجاد چارچوب همکاری برای تقویت نقش پارلمان‌ها در مقابله با تروریسم و شرایط مربوط به آن و نیز پیشبرد همکاری دوجانبه در زمینه‌های مهم و مورد توجه امضا کرد.
3	این یادداشت تفاهم که در دفتر ضد ترور سازمان ملل در نیویورک امضا شد، شامل ورود مجلس شورای قطر و سازمان ملل به تمهیدات مستقیم برای تاسیس دفتر برنامه‌های ضد ترور سازمان ملل است و این امر به معنای مشارکت پارلمانی در ممانعت و مبارزه با تروریسم بوده که دفتر آن در کشور قطر است.
4	احمد بن عبد الله بن زید آل محمود، رئیس مجلس شورای قطر و ولادیمیر ورونکوف، معاون دبیرکل دفتر ضد ترور سازمان ملل این یادداشت تفاهم را امضا کردند و آل محمود پس از امضای این یادداشت تفاهم بر نقش دولت قطر در مقابله با تروریسم تاکید کرد.
5	تاسیس این دفتر در قطر تاکیدی بر اعتماد جامعه جهانی به تلاش‌های دولت این کشور به رهبری تمیم بن حمد آل ثانی، امیر قطر در راستای مبارزه با تروریسم و ریشه‌کن کردن آن است.
6	آل محمود همچنین تاکید کرد که دو طرف توافق کرده‌اند که پس از امضای این یادداشت تفاهم، تمهیدات لازم برای تاسیس این دفتر در دوحه در سریع‌ترین زمان آغاز شود.
7	رئیس مجلس شورای قطر به نقش ریشه‌ای پارلمان‌ها در منع تروریسم و مبارزه با این پدیده از طریق وظایف اساسی‌ آنها در تصویب قوانین، سیاست‌گذاری‌ها، اختصاص بودجه‌ها، نظارت بر عمکرد دولت‌ها و تضمین اجرای تعهدات بین‌المللی در زمینه مبارزه با تروریسم اشاره کرد.
