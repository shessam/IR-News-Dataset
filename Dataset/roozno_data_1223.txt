roozno_data###وزارت ارشاد باید از مجوز‌های خود به اصحاب فرهنگ و هنر برای فعالیت، دفاع کند/ اصلی‌ترین وظیفه حاکمیت تأمین زندگی آبرومندانه برای مردم است###http://roozno.com//fa/news/433292/وزارت-ارشاد-باید-از-مجوز‌های-خود-به-اصحاب-فرهنگ-و-هنر-برای-فعالیت-دفاع-کند-اصلی‌ترین-وظیفه-حاکمیت-تأمین-زندگی-آبرومندانه-برای-مردم-است###[]###2020-06-28 09:29:00###۴۳۳۲۹۲###['جهانگیری', 'وزارت ارشاد']
1
1	معاون اول گفت: ظرفیت‌های خوبی هم در حوزه فرهنگ و هنر و هم در حوزه صنعتی کشور وجود دارد که می‌توان از این ظرفیت‌ها، نتایج قابل توجهی به دست آورد.
2	به گزارش روز نو ، اسحاق جهانگیری عصر امروز (شنبه) در نشست مدیران ارشد وزارت فرهنگ و ارشاد اسلامی با بیان اینکه یکی از اصلی ترین دغدغه‌ها در دولت ایفای نقش حاکمیتی و واگذاری تصدی گری است، گفت: ارتقا جایگاه حاکمیتی به عنوان وظیفه‌ای جدی در وزارتخانه‌های اقتصادی دقیق‌تر تعریف شده است اما باید این تفکیک در حوزه فرهنگ و هنر نیز با دقت اجرا شود.
3	جهانگیری با تأکید بر ضرورت حرکت در چارچوب‌های تدوین شده در حوزه فرهنگ عمومی و یا مصوبات شورای عالی انقلاب فرهنگی، اظهار داشت: وزارت فرهنگ و ارشاد اسلامی علاوه بر سیاستگذاری باید بر نحوه اجرای سیاست‌ها نیز نظارت جدی داشته و پیگیر مصوبات تعیین شده باشد تا جایی تخطی صورت نگیرد.
4	معاون اول رئیس جمهور با بیان اینکه در زیرمجموعه این وزارتخانه و در بخش‌های فرهنگ، هنر، رسانه، بین الملل و نظرسنجی‌ها همواره حساسیت‌های جدی از سوی مراکز مختلف وجود دارد، گفت: وزارت فرهنگ و ارشاد اسلامی علاوه بر ایفای نقش حاکمیتی و نظارت، باید نقش پناهگاه و مأمن اصحاف فرهنگ، هنر، اندیشه و رسانه باشد و فعالان این حوزه احساس کنند که این وزارتخانه پناهگاه آنان است.
5	جهانگیری ادامه داد: اصحاب فرهنگ، هنر و اندیشه باید در چارچوب‌های تدوین شده از سوی این وزارتخانه فعالیت کنند و مطمئن باشند که این وزارتخانه سخنگوی آنهاست و اگر مسأله ای به وجود بیاید از آنها حمایت می‌کند.
6	معاون اول رئیس جمهور تأکید کرد: وزارت فرهنگ و ارشاد اسلامی باید از مجوزهایی که برای فعالیت اهالی فرهنگ و هنر و رسانه و اندیشه در بخش‌های مختلف ارائه می‌کند حمایت نماید و اگر جایی کسی با مشکلی برخورد کرد عرصه را خالی نکند و از مجوزهایی که صادر می‌کند، دفاع نماید و بر سر تصمیمات خود بایستد تا مجوز آنها اعتبار لازم را داشته باشد.
7	جهانگیری با بیان اینکه کار رصد افکار عمومی وظیفه‌ای مهم و حساس است که می‌تواند موجب پیشبرد برنامه‌های ملی شود، گفت: در برگزاری مراسم روز ۱۳ فروردین امسال مردم به سخنان مسئولان توجه کرده و با اینکه جریمه ای برای حضور آنها برای رفتن به طبیعت مشخص نشده بود از رفتن به خارج از خانه پرهیز کردند.
8	این اتفاق و همراهی میان مردم، نخبگان و دولت می‌تواند در بخش‌های دیگر و تنگناهای پیش رو نیز به کار گرفته شود تا همه در کنار یکدیگر از مقطع دشوار پیش رو عبور کنیم.
9	معاون اول رئیس جمهور با اشاره به اینکه رصد و پیمایش‌های مربوط به افکار عمومی باید به طور دوره‌ای و مستمر انجام شود، گفت: می‌توان از نتایج این افکارسنجی ها به افزایش یا کاهش سرمایه اجتماعی و گرایش مردم به اجرای طرح‌های مختلف پی برد بنابراین نباید این پژوهش‌ها متوقف شود و یا نتایج آن در کتابخانه ها باقی بماند، بلکه باید از آن برای حل مسائل و مشکلات کشور در بخش‌های مختلف استفاده کرد.
10	جهانگیری تصریح کرد: همه مسئولان باید در بیان آمارها به نتایج مراکز رسمی و نظرسنجی‌های معتبر استناد کنند در غیر این صورت هر کس می‌تواند ارقام و اعدادی متفاوت برای بیان دیدگاه خود ابراز کند، ضمن آنکه باید از نتایج نظرسنجی‌ها نسبت به تقویت نقاط مثبت و یا اصلاح امور استفاده کنیم.
11	معاون اول رئیس جمهور در ادامه با اشاره به اینکه همه صاحبنظران معتقدند که زندگی پس از کرونا در همه ابعاد بین المللی، اقتصادی، اجتماعی و فرهنگی تحت تأثیر قرار خواهد گرفت، گفت: باید پیامدها و آثار اجتماعی و فرهنگی کرونا را نیز مورد بررسی قرار دهیم و برای مقابله با چاش های ناشی از آن راهکار تهیه کنیم.
12	جهانگیری افزود: کسب و کارهای بخش فرهنگ همانند کسب و کارهای سایر بخش‌ها در شرایط کرونا دچار آسیب شده اند که در این خصوص اخیراً جلساتی با فعالان عرصه فرهنگ و هنر برگزار کردم که مطالب مطرح شده در آن جلسات بسیار نگران کننده بود زیرا گزارش‌ها حاکی از آن بود که برخی از هنرمندان در تأمین نیازهای جاری زندگی نیز با مشکل مواجه شده اند.
13	معاون اول رئیس جمهور با اشاره به برنامه دولت برای ارائه تسهیلات به بنگاه‌ها و بخشهای آسیب دیده از کرونا تصریح کرد: دولت به میزان ۵۰ هزار میلیارد تومان تسهیلات با نرخ سود ۱۲ درصد را برای کمک به این بخشها تصویب کرده است اگر تسهیلات با نرخ سود ۱۲ درصد برای بخش فرهنگ و هنر مناسب نیست، می‌توان از تسهیلات اشتغالزایی روستایی و عشایری که با نرخ چهار و شش درصد تصویب شده استفاده کنند.
14	بخشی از برنامه‌ها و کارهای وزارت فرهنگ و ارشاد اسلامی، قرار است در روستاها اجرایی شود و این وزارتخانه نیز باید سهم خود را از این تسهیلات دریافت کند.
15	جهانگیری همچنین با اشاره به پیام مقام معظم رهبری که به مناسبت افتتاح مجلس یازدهم ارسال شد، گفت: مقام معظم رهبری معمولاً برای هر سال نامگذاری اقتصادی انجام می‌دهند اما در پیامی که برای افتتاح این دوره مجلس شورای اسلامی ارسال کردند، دو اولویت مهم را برای مسئولین کشور تعیین کردند که این دو اولویت مسائل فرهنگی و اقتصادی کشور بود اما متأسفانه توجه همه مسئولین بیشتر به موضوع اقتصاد معطوف می‌شود و توجه کافی به موضوع فرهنگ صورت نمی‌گیرد.
16	بنابراین وزارت فرهنگ و ارشاد اسلامی به عنوان متولی حوزه فرهنگ باید پیگیری‌های لازم برای پرداختن دستگاه‌ها به اولویت‌های فرهنگی را انجام دهد.
17	معاون اول رئیس جمهور با تأکید بر اینکه توجه به کسب و کارهای بخش فرهنگ که از شرایط کرونا آسیب دیده اند بسیار پراهمیت است، اظهار داشت: در جلساتی که با فعالان عرصه فرهنگ و هنر برگزار شد، تصمیماتی برای کمک به وضعیت معیشتی گروه‌های آسیب دیده از کرونا اتخاذ شد که انتظار دارم نتایج اجرای این تصمیمات به صورت ماهیانه گزارش شود.
18	البته اعلام شده است که توافقات خوبی با سازمان برنامه و بودجه و بانک مرکزی برای اجرای این مصوبات حاصل شده است.
19	جهانگیری در ادامه با تأکید بر اینکه اقتصاد حوزه فرهنگ اقتصادی خلاق است و از ظرفیت‌های گسترده ای برخوردار است، گفت: قرار بود طرح جامعی برای اقتصاد خلاق بخش فرهنگ و هنر تهیه و در دستور کار ستاد فرماندهی اقتصاد مقاومتی قرار گیرد که هنوز این طرح آماده نشده و امیدوارم وزارت فرهنگ و ارشاد اسلامی این موضوع را با جدیت دنبال کند.
20	معاون اول رئیس جمهور یکی از مهمترین پیام‌های اقتصاد مقاومتی را توجه و اتکا به ظرفیت‌های داخلی کشور دانست و گفت: بر اساس سیاست‌های کلی اقتصاد مقاومتی، فعالیت‌هایی که به ظرفیت داخلی کشور اتکا دارند و نتایج این فعالیت‌ها قابل عرضه به دنیا است، باید در اولویت باشند که این موضوع شامل اقتصاد بخش فرهنگ نیز می‌شود زیرا اقتصاد حوزه فرهنگ، اقتصادی خلاقانه و متکی به توان داخل است که از بازدهی بالا برخوردار است و قابلیت عرضه به دنیا را نیز دارد.
21	جهانگیری با تأکید بر اینکه موضوع اقتصاد خلاق باید در همه دستگاه‌های اجرایی مورد توجه قرار گیرد، اظهار داشت: حوزه اقتصاد فرهنگ هم در ساختار وزارت فرهنگ و ارشاد اسلامی و هم در سایر دستگاه‌ها نظیر نظام بانکی و صندوق توسعه ملی باید مورد توجه قرار گیرد و لازمه این امر این است که مسئولین وزارتخانه به طور جدی پای کار باشند واین موضوع را پیگیری کنند تا سایر دستگاه‌ها نیز پای کار بیایند.
22	معاون اول رئیس جمهور با تأکید بر اهمیت توجه همه جانبه به اصحاب فرهنگ، هنر و رسانه خاطرنشان کرد: اصحاب فرهنگ، هنر و رسانه از مهمترین سرمایه‌های کشور هستند که باید هم از نظر معیشت و هم از نظر منزلت اجتماعی مورد توجه قرار گیرند.
23	جهانگیری افزود: اصحاب فرهنگ و هنر در دوره شیوع کرونا نشان دادند که می‌توانند خیلی کارساز و راهگشا باشند برخلاف تصور عده‌ای که معتقدند اصحاب فرهنگ و هنر فقط در زمان انتخابات مورد توجه دولت قرار می‌گیرند، فعالیت آنها در دوره کرونا نشان داد که در زمان گرفتاری‌های مختلف کشور نیز می‌توانند به عنوان مرجعی مؤثر در جامعه نقش ایفا کنند.
24	معاون اول رئیس جمهور ادامه داد: نمونه مشخص فعالیت اصحاب فرهنگ و هنر در دوره تحریم و در شرایط شیوع کرونا باعث شد آمریکا تحت فشار افکارعمومی جهان قرار بگیرد و فعالیت اصحاب فرهنگ و هنر فضایی را در عرصه بین الملل ایجاد کرد که آمریکایی‌ها هر روز مصاحبه می‌کردند و به دروغ می‌گفتند که ما جلوی واردات دارو و کالای اساسی به ایران را نگرفته ایم.
25	فعالان عرصه فرهنگ و هنر ایران نامه‌هایی را به اصحاب فرهنگ و هنر دنیا نوشتند و این موضوع را اعلام کردند که ملت ایران برای استفاده از پول و دارایی خود جهت واردات دارو و کالای اساسی مشکل دارد و این موضوع بازتاب‌های گسترده ای در دنیا ایجاد کرد و نشان داد که اصحاب فرهنگ و هنر در مواقع نیاز پای کار کشور می‌ایستند و حرفشان مؤثر است.
26	جهانگیری ارتباط با نخبگان و اصحاب فرهنگ و هنر را ضروری و پراهمیت خواند و افزود: اینکه می‌گویند دولت قادر نیست حرف خود را به گوش جامعه برساند به دلیل اختلال ارتباطی است.
27	وزارت فرهنگ و ارشاد اسلامی نماینده دولت برای ارتباط با جامعه است چرا که مهم‌ترین گروه‌های مرجع جامعه مخاطب این وزارتخانه هستند و دستگاهی که می‌تواند اختلال ارتباطی دولت با نخبگان جامعه را اصلاح کند همین وزارتخانه است.
28	معاون اول رئیس جمهور با بیان اینکه بخش‌هایی نظیر مطبوعات کشور روزهای سختی را سپری می‌کنند، گفت: سختی‌ها و مشکلات مطبوعات مستقل که وابستگی به بودجه دولت و نهادهای عمومی ندارند دو چندان است و انتظار دارند که دولت در این شرایط سخت به نوعی از آنها حمایت کند.
29	جهانگیری با یادآوری اینکه دولت سال گذشته تصمیماتی را برای حل مشکل کاغذ مطبوعات اتخاذ کرد، اظهار داشت: سال گذشته میزان تخصیص ارز ۴۲۰۰ تومانی حدود ۱۵ میلیارد دلار بود اما امسال این رقم به حدود هشت میلیارد دلار رسیده ضمن آنکه دستگاه‌های تأمین کننده این منابع معتقدند که حتی تخصیص هشت میلیارد دلار برای سال ۹۹ نیز به طور کامل محقق نخواهد شد و لازم است برای حمایت از مطبوعات با استفاده از منابع و راهکارهای دیگر، کاستی‌ها را جبران کنیم.
30	معاون اول رئیس جمهور با تأکید بر لزوم کار جدی در حوزه فرهنگ، دین و زبان مشترک از سوی وزارت فرهنگ و ارشاد اسلامی گفت: در ایام اخیر گویا جریانی اصرار داشت که در حوزه زبان فارسی بین مردم ایران و مردم افغانستان نقاط اختلاف آمیزی را ایجاد و به آن دامن زده شود.
31	اتفاقاتی را نیز برای اختلاف افکنی میان دو کشور مطرح می‌کردند که البته مسئولین مرتبط گزارش‌های لازم را ارائه و این اتفاقات را تکذیب کردند.
32	جهانگیری با تأکید بر اینکه باید از حوزه فرهنگ و مناسبات فرهنگی بین المللی و نیز شخصیت‌های این بخش حراست کنیم، تصریح کرد: در یکی از جلسات هیئت دولت پیشنهادی برای تقدیر از استاد نجیب مایل هروی استاد حوزه زبان فارسی و عرفان افغانستان تصویب و ابلاغ شد اما همین موضوع با اتفاقی که یکی از بستگان این استاد در اعتراض به اقامت پدرش در مشهد رخ داد تبدیل به فضاسازی علیه جمهوری اسلامی ایران شد.
33	معاون اول رئیس جمهور افزود: وقتی در بخش‌های مختلف انعکاس خدمات و واقعیت‌ها به خوبی انجام نمی‌شود، دیگران با طرح مطالب خلاف واقع، خدمات و اقدامات مثبت را به مسائلی علیه کشور تبدیل می‌کنند.
34	جهانگیری با اشاره به استفاده از فضای مجازی در ایام شیوع کرونا گفت: در این ایام خدمات مختلفی نظیر برگزاری کنسرت و فیلم‌های خانگی از طریق فضای مجازی به مردم ارائه شد و این موضوع نشان داد که باید روی فضای مجازی حساب باز کنیم.
35	البته هر بخش با تهدیدها و فرصت‌هایی همراه است که به نظر می‌رسد فرصت‌های فضای مجازی بیش از تهدیدهای آن است.
36	معاون اول رئیس جمهور در بخش دیگری از سخنان خود به موضوع بودجه بخش فرهنگ نیز اشاره و خاطرنشان کرد: بودجه دولت و منابع دولت دو موضوع جداگانه است.
37	بودجه هر روز محدودتر می‌شود و اگر وزارت فرهنگ و ارشاد اسلامی احساس می‌کند که با محدودیت جدی منابع روبرو است، باید بازنگری در بودجه نویسی بخش فرهنگ را مدنظر قرار دهد.
38	جهانگیری از وزارت فرهنگ و ارشاد اسلامی خواست از طریق برگزاری جلسات با مدیران سازمان برنامه و بودجه، به نقش حاکمیتی این وزارتخانه بپردازند و ضمن تبیین ماهیت بخش‌های مختلف و نیازهای این دستگاه اجرایی برای سال‌های آینده بازنگری لازم را در بودجه نویسی انجام دهند.
39	معاون اول رئیس جمهور با تأکید بر اینکه باید کل بودجه بخش فرهنگی کشور مورد بازنگری قرار گیرد، تصریح کرد: برخی از سازمان‌ها و نهادهای فرهنگی که از دولت بودجه می‌گیرند اگرچه از نظر مدیریتی مستقل هستند اما باید تحت نظارت وزارت فرهنگ و ارشاد اسلامی باشند چرا که فقط این وزارتخانه است که در حوزه مسائل فرهنگی در برابر رئیس جمهور، دولت و مجلس پاسخگو است.
40	جهانگیری افزود: وزارت فرهنگ و ارشاد اسلامی برای تأمین منابع مورد نیاز باید تلاش کند امکانات کشور نظیر صندوق توسعه ملی، بخش تسهیلات، نظام بانکی و سایر امکانات دولت را مورد استفاده قرار دهد.
41	معاون اول رئیس جمهور دستاوردهای وزارت فرهنگ و ارشاد اسلامی را دستاوردهایی ارزشمند و قابل تقدیر توصیف کرد و گفت: البته مقام معظم رهبری توصیه کرده اند که دستاوردها با زبان هنر و نه به زبان آمار بیان شود تا برای مردم ملموس‌تر باشد.
42	جهانگیری افزود: اقدامات و کارهایی که دولت تدبیر و امید در طول این دوره در بخش‌های مختلف نظیر بخش نفت، نیرو، کشاورزی و صنعت انجام داده است، به هیچ عنوان قابل مقایسه با دوره‌های گذشته نیست.
43	معاون اول رئیس جمهور همچنین با بیان اینکه زبان دولت در بیان اقدامات و دستاوردهایش رسا نبوده است، گفت: اقدامات بزرگی در این دولت انجام شده، اما ما نتوانسته ایم آنها را به خوبی برای مردم تبیین کنیم.
44	یکی از وظایف وزارت فرهنگ و ارشاد اسلامی همکاری با سایر دستگاه‌ها برای استفاده از ظرفیت‌های همه دستگاه‌ها به منظور بیان دستاوردها با روش‌های فرهنگی و هنری است که تأثیر و ماندگاری بیشتری نیز دارد.
45	وی افزود: ظرفیت‌های خوبی هم در حوزه فرهنگ و هنر و هم در حوزه صنعتی کشور وجود دارد که می‌توان از این ظرفیت‌ها، نتایج قابل توجهی به دست آورد، از یک سو طرح‌های اجرا شده به خوبی به اطلاع افکار عمومی رسانده شود و از سوی دیگر طرح‌های فرهنگی با استفاده از توانمندی بنگاه‌هایی که میلیاردها تومان درآمد دارند به اتمام می‌رسد.
46	قطعاً اتمام طرح‌های فرهنگی می‌تواند جوانان یک استان و یا شهرهای مختلف را بسیار خوشحال کند.
47	جهانگیری در ابتدای سخنان خود ضمن تسلیت سالگرد شهادت شهید مظلوم آیت الله دکتر بهشتی و ۷۲ تن از یارانش گفت: هر سه قوه قضائیه، مقننه و مجریه در این حادثه ضربه بزرگی خوردند اما انقلاب توانست با اتکا به امام (ره) و یارانش از گردنه‌های سخت عبور کند و امیدواریم در سال‌های پیش رو نیز با استفاده از تجربه ۴۰ سال گذشته و تدوین راهکارها و برنامه‌های دقیق، علاوه بر غلبه بر چالش‌ها بتوانیم رفاه و آسایش را برای مردم به ارمغان آوریم زیرا اصلی ترین وظیفه حاکمیت تأمین زندگی توأم با رفاه برای زندگی آبرومندانه مردم است.
48	صالحی وزیر فرهنگ و ارشاد اسلامی ضمن ارائه گزارشی از اقدامات، فعالیت‌ها، ظرفیت‌ها و چالش‌های پیش روی بخش‌های فرهنگ، هنر، رسانه، بین الملل و نظرسنجی‌ها و پژوهش‌ها، توسعه فضای فرهنگی و هنری به لحاظ کمی را از دستاوردهای ممتاز دولت تدبیر و امید توصیف کرد و گفت: ایجاد ارتباط میان بخش فرهنگ و هنر با جامعه نظیر طرح شبکه شهرهای خلاق، طرح مروّجان کتاب خوانی، طرح سینما امید و اقدامات فعال فرهنگی و رسانه‌ای در موضوع آسیب‌های اجتماعی از مهمترین برنامه‌های وزارت فرهنگ و ارشاد اسلامی است که موجب رویش‌های خلاقانه در استان‌ها شده و توانسته در اشتغالزایی و افزایش تولید ناخالص ملی اثرگذار باشد.
49	همچنین چندتن از معاونان این وزارتخانه و مدیرکل ارشاد استان آذربایجان شرقی «از طریق ویدئو کنفرانس» به طور جداگانه گزارشی از عملکرد مجموعه خود در خصوص کمیته اطلاع رسانی در جریان رسانه و کرونا، افزایش کتابخانه های عمومی و وضعیت کتابداران، موقوفات، اجرای موافقتنامه‌های فرهنگی با سایر کشورها، مدیریت فضای مجازی، اجرای نقشه مهندسی فرهنگی کشور، مشکلات و چالش‌های پیش رو و تخصیص اعتبار مورد نیاز، ظرفیت شورای فرهنگ عمومی و گفتمان سازی بهبود فضای کسب و کار فرهنگی و ایجاد فضاها و بناهای فرهنگی در برخی از مراکز استان‌ها ارائه کردند.
50	در ابتدای این جلسه نیز با حضور معاون اول رئیس جمهور از سند برنامه تحول در فضای مجازی، اسناد شورای فرهنگ عمومی کشور و طرح، گزارش، نظرسنجی و پیمایش‌های ملی (۱۷ سند) وزارت فرهنگ و ارشاد اسلامی رونمایی شد.
