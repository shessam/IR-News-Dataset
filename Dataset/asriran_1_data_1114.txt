asriran_1_data###"حسین قلمی" سازنده ساز درگذشت###https://www.asriran.com/fa/news/734955/حسین-قلمی-سازنده-ساز-درگذشت###['فرهنگی/هنری']###2020-06-26 18:44:00###۷۳۴۹۵۵###['درگذشت', 'حسین قلمی', 'ساز موسیقی']
6
1	حسین قلمی، هنرمند پیشکسوت سازنده ساز به علت عارضه قلبی جمعه ـ ششم تیر ماه ـ دار فانی را وداع گفت.
2	پسر مرحوم قلمی با تایید خبر درگذشت پدرش به ایسنا گفت که بنا بر خواسته پدرش، پیکر وی فردا در زادگاهش (گلپایگان) در یک مراسم خصوصی به خاک سپرده خواهد شد.
3	همچنین احتمالا جمعه هفته دیگر یک مراسم یادبود برای این هنرمند برگزار شود.
4	حسین قلمی دهم مهر ماه سال ۱۳۲۸ در گلپایگان متولد شد.
5	او تحصیلاتش را در زادگاهش به پایان رساند و در سال ۱۳۵۳ به استخدام امور اداری وزارت فرهنگ و هنر وقت درآمد و تحت نظر استاد ابراهیم قنبری مهر با اصول و فنون سازسازی در سطح عالی آشنا شد و در سال ۱۳۷۸ به کارگاه سازسازی سازمان میراث فرهنگی، صنایع دستی و گردشگری تهران منتقل شد و به مدت پنج سال مشغول به کار بود و سپس بازنشسته شد.
6	مرحوم قلمی علاوه بر ساخت تار به ساخت قیچک، رباب، کمانچه، سه تار و دوتار همت گماشت و در سال ۱۳۸۳ موفق به دریافت نشان درجه یک هنری در رشته سازسازی شد.
7	او در نمایشگاه و جشنواره‌های موسیقی مختلفی به عنوان داور و کارشناس ارزشیابی ساز شرکت کرده‌است.
8	همچنین مقام نخست در ساخت رباب در جشنواره موسیقی فجر را کسب کرده‌ است.
9	از جمله شاگردان این استاد سازنده ساز پسرش (سیامک قلمی)، ایرج طباطبایی، پرویز حسینی و پرویز نصیری هستند.
