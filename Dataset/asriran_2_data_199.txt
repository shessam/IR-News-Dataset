asriran_2_data###ضرر اپراتور‌های موبایل از قطع اینترنت###https://www.asriran.com/fa/news/700473/ضرر-اپراتور‌های-موبایل-از-قطع-اینترنت###['اجتماعی ']###2019-11-27 08:40:00###۷۰۰۴۷۳###['اپراتور', 'قطع اینترنت']
5
1	مدیرکل ارتباطات و فناوری اطلاعات استان فارس گفت: اپراتور‌های تلفن همراه نیز به واسطه قطع اینترنت متضرر شده‌اند و تداوم روند قطع اینترنت تلفن‌های همراه باعث بیشتر شدن این ضرر خواهد شد.
2	به گزارش ایسنا، مهرداد سهرابی گفت: اپراتور‌های تلفن همراه از طریق مراکز بین‌المللی اقدام به خرید پهنای باند کرده‌اند و قطع اینترنت آن‌ها را متحمل زیان‌هایی کرده است.
3	او اضافه کرد: این اپراتورها، بهای خرید پهنای باند را در یک بازه زمانی خاص پرداخت کرده‌اند، اما با توجه به قطع اینترنت، امکان عرضه آن را نداشتند و درآمدی از این محل کسب نکرده اند.
4	سهرابی با بیان اینکه شامگاه دوشنبه ۴ آذر اینترنت ثابت خانگی و وای فای تمام مراکز در کشور به طور کامل به شبکه بین‌المللی وب متصل شد، گفت: ما نیز بر این باوریم که طی روز‌های اخیر پس از قطع اینترنت بسیاری از حوزه‌های اقتصادی دچار مشکلات جبران ناپذیری شده‌اند.
5	او با تاکید بر اینکه تصمیم‌گیری در خصوص برقراری اینترنت موبایل‌ها در اختیار شورای امنیت و مراکز امنیتی است، گفت: اگرچه وزارت ارتباطات و فناوری اطلاعات در این باره اختیاری ندارد، اما وزیر محترم به جد در حال پیگیری برای انجام این مهم است.
6	مدیرکل ارتباطات و فناوری اطلاعات فارس ادامه داد: هنوز در ارتباط بااتصال اینترنت موبایل‌ها تصمیمی اتخاذ نشده و باید مراکر امنیتی زمان اتصال آن را به ورارتخانه اعلام کنند.
7	سهرابی با بیان اینکه هم از طرف مردم، هم اپراتور‌ها و هم بسیاری از کسب و کار‌ها به دلیل قطعی اینترنت تحت فشار هستیم، افزود: علی‌رغم اینکه اتصال اینترنت موبایل در برخی از استان‌ها برقرار شده، اما در فارس منتظر دستور وزیر کشور و مراکز امنیتی است.
8	او بیان کرد: برداشت ما این بود که اوایل هفته جاری اتصال اینترنت موبایل در استان فارس هم برقرار شود که احتمال می‌رود روز‌های ۵ و ۶ اذر ماه شاهد برقراری این مهم باشیم.
9	مدیرکل ارتباطات و فناوری اطلاعات فارس عنوان کرد: بستر اولیه بسیاری از کسب و کار‌ها بر پایه اینترنت بنا گذاشته شده که امید است هرچه سریعتر شاهد برقراری کامل شبکه بین‌المللی وب بر روی موبایل‌ها باشیم.
10	تداوم قطع اینترنت تلفن‌های همراه در استان فارس، واکنش‌های متعددی را از سوی کاربران بخش‌های مختلف به دنبال داشته است به طوریکه طی روز‌های گذشته تماس‌های متعددی از سوی شرکت‌های دانش بینان، فعالان کسب و کار‌های فضای مجازی، فعالان حوزه‌های علمی و پژوهشی، دانشجویان و اساتید دانشگاه برای انعکاس گلایه‌مندی آنان از تداوم این شرایط، شاهد بوده‌ایم.
11	خبرنگاران و فعالان رسانه‌ای نیز از جمله گروه‌هایی هستند که طی روز‌های اخیر بار‌ها خواستار اتصال مجدد اینترنت تلفن‌های همراه خود شده‌اند و تاکید دارند که روند فعالیت‌های رسانه‌ای آنان با توجه به شرایط شغلی‌شان، دچار اختلال شده است.
