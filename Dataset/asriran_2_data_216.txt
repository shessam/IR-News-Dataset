asriran_2_data###گلایه آیت‌الله جنتی از مجلس برای کنار گذاشتن «اصلاح قانون انتخابات»###https://www.asriran.com/fa/news/700544/گلایه-آیت‌الله-جنتی-از-مجلس-برای-کنار-گذاشتن-اصلاح-قانون-انتخابات###['سیاسی']###2019-11-27 13:24:00###۷۰۰۵۴۴###['جنتی', 'قانون انتخابات']
5
1	دبیر شورای نگهبان با بیان اینکه شدت خشونت و اعمال تروریستی و میزان خسارات وارده توسط آشوب‌گران و حمایت آمریکا و اسرائیل از آنها نشان از برنامه‌ریزی قبلی این اتفاقات دارد، گفت: حضور مردم در راهپیمایی‌های خودجوش در شهر‌های مختلف کشور و تلاش‌های دستگاه‌های انتظامی و امنیتی طراحی دشمنان را ناکام گذاشت.
2	به گزارش پایگاه اطلاع‌رسانی شورای نگهبان، آیت‌الله احمد جنتی، دبیر شورای نگهبان، صبح امروز، چهارشنبه، ۶ آبان، در جلسه این شورا با گرامیداشت هفته بسیج گفت: تشکیل نهاد مقدس بسیج از ابتکارات حضرت امام خمینی (ره) است و این شجره طیبه در طول تاریخ انقلاب و در عرصه‌های گوناگون همچون ۸ سال دفاع مقدس، مقابله با بحران امنیتی، خدمت‌رسانی در اتفاقات طبیعی نظیر سیل و زلزله همواره کنار مردم و پیشگام بوده است.
3	وی در ادامه به آشوب‌های اخیر در کشور اشاره کرد و اظهار داشت: حجم تخریب‌ها، شدت خشونت و اعمال تروریستی و میزان خسارت وارده به اموال مردم و کشور توسط آشوب‌گران و حمایت دشمنان ایران همچون آمریکا و اسرائیل از آنها، همه و همه بیانگر این مسأله است که طراحی و برنامه‌ریزی این اتفاقات از قبل انجام شده بود که البته در بستر اعتراض به افزایش قیمت بنزین زودتر عملیاتی شد.
4	آیت‌الله جنتی تأکید کرد: البته حضور مردم در راهپیمایی‌های خودجوش در شهر‌های مختلف کشور و تلاش‌های دستگاه‌های انتظامی و امنیتی طراحی دشمنان را ناکام گذاشت.
5	دبیر شورای نگهبان ضمن قدردانی از تلاش‌های نیروی انتظامی و نهاد‌ها و دستگاه‌های اطلاعاتی برای شناسایی و دستگیری عاملان و سرشبکه‌های ایجاد آشوب در کشور، از این نهاد‌ها خواست با دقت نسبت به تفکیک معترض از اغتشاشگر اقدام کنند.
6	وی در عین حال متذکر شد: البته مسئولان می‌توانستند به شیوه بهتری درباره طرح افزایش سوخت اطلاع‌رسانی و افکار عمومی را اقناع کنند که متأسفانه این کار نشد؛ با این حال تمام دقت و تلاش خود را بکنند تا اشکالات اجرایی این طرح مرتفع شود.
7	وی افزود: گزارش‌های میدانی از افزایش قیمت برخی کالا‌های ضروری مردم و در پی آن احتکار برخی اقلام از سوی عده‌ای سودجو حکایت دارد که مسئولان باید مراقبت و نظارت جدی داشته باشند تا قیمت‌ها بالا نرود.
8	آیت‌الله جنتی در بخشی دیگر از سخنان خود با اشاره به انتخابات پیش‌رو یادآور شد: همه مسئولان باید تلاش کنند تا انتخابات اسفندماه همچون گذشته، سالم و با حضور گسترده مردم برگزار شود.
9	وی افزود: از ابتدای هفته آینده ثبت‌نام از داوطلبان نمایندگی مجلس آغاز می‌شود و من توصیه می‌کنم که هرکس قصد ثبت‌نام دارد خوب قانون را مطالعه کرده و از شرایط ثبت‌نام آگاه شود.
10	دبیر شورای نگهبان تصریح کرد: آن‌هایی که شرایط قانونی را داشته باشند و انگیزه‌ای جز خدمت و رفع مشکل مردم را ندارند برای نمایندگی ثبت‌نام کنند و افرادی که آلوده به فسادند و انگیزه‌های سوء دارند باید بدانند مجلس جای آن‌ها نیست.
11	آیت‌الله جنتی در ادامه با انتقاد از کنار گذاشتن اصلاحیه قانون انتخابات از دستور کار مجلس طی روز‌های گذشته، تأکید کرد: از مجلس گلایه دارم که چرا اهتمام ویژه‌ای برای تصویب و به سرانجام رساندن این طرح ندارد در حالی که در صورت تصویب این طرح بخش قابل توجهی از مشکلات و نواقص فعلی قانون انتخابات حل می‌شود.
