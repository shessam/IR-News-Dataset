tabnak_data###برنامه کاندیداهای مجلس مبتنی بر نیاز مردم باشد###https://www.tabnak.ir/fa/news/957552/برنامه-کاندیداهای-مجلس-مبتنی-بر-نیاز-مردم-باشد###[]###2020-02-08 10:36:00###۹۵۷۵۵۲###['پورمختار', 'کاندیداهای مجلس', 'انتخابات مجلس']
1
1	یک عضو کمیسیون حقوقی و قضایی مجلس شورای اسلامی ضمن تاکید بر جایگاه و اهمیت داشتن برنامه‌ای جامع از سوی کاندیداهای انتخابات مجلس اظهار کرد که این برنامه‌ها باید مبتنی بر نیاز کشور و نیاز مردم باشد.
2	محمد علی پورمختار در گفت‌وگو با ایسنا، با اشاره به بیانات اخیر مقام معظم رهبری درباره‌ شرایط مورد نظر کاندیداهای انتخاباتی مجلس شورای اسلامی گفت: به هر حال مجلس مرکز قانون‌گذاری بوده و قوانین هم در حوزه‌های مختلف وضع می‌شوند، پس افرادی که کاندیدای نمایندگی مجلس شورای اسلامی هستند باید تخصص‌های کافی و مرتبط با موضوع قانون‌گذاری داشته باشند.
3	وی ادامه داد: اطلاع از شرایط قانون‌گذاری، ضرورت‌ها و نیازهای مردم در حوزه‌های مختلف همچون اقتصادی، سیاسی، اجتماعی و منطقه‌ای امری بسیار حائز اهمیت است در واقع داشتن تخصص و در کنار آن تجربه نیز موضوع مهمی است؛ چراکه نمایندگان برمبنای تجاربی که دارند می‌توانند قوانین مورد نیاز را در جهت رفع بسیاری از مشکلات وضع کنند.
4	این عضو کمیسیون حقوقی و قضایی مجلس شورای اسلامی اظهار کرد: اگرچه در این حوزه برنامه داشتن امری مهم است ولی خود برنامه داشتن معطوف به امر قانون‌گذاری است، یعنی نماینده باید از نیاز کشور و از نیاز مردم شناخت کافی را داشته باشد و مبتنی بر آن برنامه‌ای جامع ارائه دهد، ولی امروزه برنامه‌ کاندیداهای ما بیشتر در حوزه اجرایی، مسائل حوزه انتخابیه و حل مشکلات اشخاص است؛ اگرچه این مشکل در دوره‌های مختلف وجود داشته و در این دوره هم شاهد آن هستیم، حتی نگاهی هم که مردم برای ارزیابی یک کاندیدا دارند همین رسیدگی به مشکلات آن‌هاست.
5	همین موضوع باعث شده هنگامی که مجلس شورای اسلامی تشکیل می‌شود نمایندگان بیشتر وقت خود را به حل مشکلات حوزه انتخابیه و مردم منطقه اختصاص می‌دهند اگرچه این موضوع موجب دخالت‌ها، ایجاد مشکلات و درگیری‌هایی با دولت می‌شود و برخی سوالات و استیضاح‌ها را رقم می‌زند، پس این موضوع حتما باید حل شود.
6	نماینده مردم کبودرآهنگ در مجلس شورای اسلامی با تاکید بر لزوم پاکدستی نمایندگان مردم، عنوان کرد: نمایندگان و کاندیداها باید مانند مابقی مسئولین خودشان را در قید و بند مسائل دنیوی و مادی نبینند.
7	کاندیداها و عملکرد آن‌ها در این حوزه باید مورد ارزیابی و بررسی قرار گیرد که این اتفاق تاکنون رخ نداده است.
