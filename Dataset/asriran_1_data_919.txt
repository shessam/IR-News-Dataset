asriran_1_data###دستگیری فرمانده ۱۳ ساله یک گروه تروریستی در استونی###https://www.asriran.com/fa/news/722864/دستگیری-فرمانده-۱۳-ساله-یک-گروه-تروریستی-در-استونی###['بین الملل']###2020-04-11 10:10:00###۷۲۲۸۶۴###['گروه تروریستی', 'استونی']
7
1	یک نوجوان ۱۳ساله به اتهام رهبری یک گروه تروریستی راست‌گرا در استونی دستگیر شد.
2	این گروه که از طریق اینترنت فعالیت می‌کرده است ۷۰ عضو در ۱۵ کشور دارد.
3	به گزارش ایسنا به نقل از شبکه خبری دویچه وله، وبسایت هفته‌نامه آلمانی اشپیگل به نقل از روزنامه "استی اکسپرس" (Eesti Ekspress) از دستگیری نوجوانی در استونی خبر داد که از قرار معلوم یک گروه راست‌گرای افراطی به نام "لشکر جنگ آتشین" را رهبری می‌کرده است.
4	این نوجوان با نام مستعار "فرمانده" علاوه بر رهبری گروه، به تنهایی در باره عضویت علاقه‌مندان به همکاری تصمیم می‌گرفته، نسخه‌های ساخت بمب در اینترنت منتشر می‌کرده و در فکر ایجاد یک اردوگاه آموزش عملیات تروریستی بوده است.
5	"لشکر جنگ آتشین" در اکتبر ۲۰۱۸ بنیان نهاده شده، از طریق عکس و اعلامیه و ویدیو در شبکه‌های اجتماعی تبلیغ می‌کرده و بیش از هر جا در سرویس پیام‌رسان تلگرام فعال بوده است.
6	این گروه در فوریه سال جاری خبر انحلال خود را در اینترنت اعلام کرد اما از قرار معلوم قصد داشته فعالیت خود را زیر نام تازه‌ای ادامه دهد.
7	از جمله برنامه‌هایی که "فرمانده" مد نظر داشته، یک حمله تروریستی در لندن و فعالیت‌هایی به مناسبت صدمین سالگرد تاسیس حزب نازی در آلمان بوده است.
8	از آنجا که "فرمانده" زیر ۱۴ سال سن دارد، امکان محاکمه او در استونی ممکن نیست.
9	به همین دلیل مقامات قضایی این کشور باید به فکر ایجاد اقدامات قانونی دیگری برای برخورد با این نوجوان شرور باشند.
10	از شواهد چنین برمی‌آید که نوجوان ۱۳ ساله موفق شده است، از طریق اینترنت ۷۰ عضو را در ۱۵ کشور، از جمله آلمان، به گروه تروریستی خود جلب کند.
11	به گزارش اشپیگل، فعالیت شش عضو این گروه در آلمان نیز به صورت آنلاین بوده است.
12	رهبر شاخه آلمان این گروه با نام مستعار "هایدریش" (نام یکی از رهبران "اس اس" آلمان نازی) فعالیت می‌کرده و در ماه فوریه دستگیر شده است.
13	این مرد ۲۲ ساله در اینترنت عکس‌هایی با اسلحه دست‌ساز و کتاب ممنوع "نبرد من" آدولف هیتلر منتشر کرده و در لفافه گفته بود که قصد حمله به یک "عبادتگاه انسان‌های بد" را دارد.
14	گفته می‌شود که منظور او یک مسجد اسلامی بوده است.
