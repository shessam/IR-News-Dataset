roozno_data###گرانی خودرو صدای رئیسی را هم درآورد###http://roozno.com//fa/news/412902/گرانی-خودرو-صدای-رئیسی-را-هم-درآورد###[]###2020-02-10 14:03:00###۴۱۲۹۰۲###['رئیسی', 'گرانی خودرو']
1
1	رئیس دستگاه قضا از روند افزایشی قیمت خودرو طی روزهای اخیر گلایه کرد.
2	به گزارش روزنو :حجت الاسلام و مسلمین سید ابراهیم رئیسی رئیس قوه قضاییه در جلسه صبح امروز شورای‎عالی قضایی با اشاره به ابراز تنفر جهانی از اقدام تروریستی آمریکا در به شهادت رساندن سردار سلیمانی گفت: امروز آهنگ همه مردم با هر گویش و گرایش و نگاهی و در هر اقلیمی ابراز تنفر از آمریکاست.
3	رئیس دستگاه قضا تأکید کرد: مردم ما در روز ۲۲ بهمن خشم و نفرت خود از آمریکا را به نمایش خواهند گذاشت و با صدای بلند اعلام می‎کنند اگر سردار عزیز ما را گرفتید، روح و جان و حضور با برکت او در میان ماست و پرچم او همچنان برافراشته خواهد بود.
4	آیت‎الله رئیسی، ارزش‎های مورد تأکید سردار سلیمانی را استقلال، آزادی، جمهوری اسلامی، دفاع از ارزش‎های انقلاب و حقوق مردم و نفرت و ضدیت با استکبار و جلوه‎های آن در منطقه عنوان و تصریح کرد: ملت ایران فردا همراه با خانواده‎هایشان، با حضور در راهپیمایی ۲۲ بهمن بر این ارزش‎ها پافشاری خواهد کرد.
5	رئیس قوه قضائیه با بیان این‎که امروز اراده ملت ایران و ملت‎های منطقه و دولت‎های مستقل خروج آمریکا از منطقه است که فردا به نمایش درخواهد آمد، خاطرنشان کرد: اخراج آمریکا از منطقه امری مقطعی نیست که با گذشت زمان متوقف شود و انشاءالله به برکت خون مطهر سردار سلیمانی تا تحقق کامل آن پیگیری خواهد شد.
6	آیت‎الله رئیسی، حضور مردم در راهپیمایی ۲۲ بهمن را لبیک به فرمان و خواست رهبری عنوان کرد و گفت: فردا روز نمایش اراده ملت ایران و همه ملت‎هایی است که نسبت به حرکت عظیم ۲۲ بهمن احساس مسئولیت، وفاداری و پیوستگی و دلدادگی می‎کنند.
7	رئیس قوه قضائیه در بخش دیگری از سخنانش، اجرای عدالت را از اهداف مهم حضرت امام (ره) و از شعار‌های اصلی انقلاب اسلامی عنوان کرد و گفت: اجرای عدالت، قانون عادلانه و حاکمیت روح عدالت‎طلبی در مردان و زنان جامعه، خواست همه ملت است.
8	آیت‎الله رئیسی، دستگاه قضا را از جلوه‎های مهم عدالت معرفی کرد و ازمسئولان قضائی خواست با احکام عادلانه و تصمیم‎گیری‎های بجا و به‎موقع و اقدامات امیدبخش در مردم، مسئولیت و مأموریت خود در تحقق این هدف مهم انقلاب اسلامی را ایفا کنند.
9	رئیس قوه قضائیه با بیان این‎که عدالت امری شنیدنی نیست، بلکه چشیدنی است، افزود: مردم باید احساس کنند عدالت کاملاً اجرا می‌شود و در سالگرد پیروزی انقلاب اسلامی باید هدف مهم اجرای عدالت، سرلوحه کار همه دستگاه‎های اداری به ویژه دستگاه قضایی قرار گیرد.
10	آیت‎الله رئیسی با اشاره به گزارش‎هایی که در خصوص افزایش قیمت خودرو به دستگاه قضائی می‎رسد، این مسأله را امری غیرقابل قبول دانست و خواستار نظارت همه‎جانبه مسئولان وزارت صمت، سازمان تعزیزات و سازمان حمایت از حقوق مصرف‎کنندگان در این زمینه شد.
11	رئیس قوه قضائیه تأکید کرد: مسئولان باید با انجام وظایف خود و تشدید نظارت، خصوصاً در ایام پایانی سال مانع افزایش کاذب قیمت کالا‌ها شده و اجازه ندهند مردم در این زمینه نگران شوند.
