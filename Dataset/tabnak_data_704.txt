tabnak_data###شهرخودرو درخانه پاختاکور ازبکستان هم گلباران شد###https://www.tabnak.ir/fa/news/959733/شهرخودرو-درخانه-پاختاکور-ازبکستان-هم-گلباران-شد###['ورزشی', 'ورزشی']###2020-02-17 16:38:00###۹۵۹۷۳۳###['شهرخودرو', 'لیگ قهرمانان آسیا', 'پاختاکور', 'تابناک ورزشی']
20@@@21
1	تیم فوتبال شهرخودرو مشهد در دومین دیدار خود در مرحله گروهی لیگ قهرمانان آسیا با نتیجه ۳ بر صفر برابر پاختاکور ازبکستان شکست خورد تا با دریافت پنج گل در دو مسابقه قعرنشین جدول گروهش باشد.
2	به گزارش تابناک ورزشی، دو تیم فوتبال پاختاکور ازبکستان و شهرخودرو از ساعت ۱۴:۳۰ به وقت تهران در ورزشگاه مرکزی تاشکند به مصاف هم رفتند که این دیدار در پایان با نتیجه ۳ بر صفر به سود پاختاکور پایان یافت تا شهر خودرو دومین شکست متوالی خود را هم تجربه کند.
3	گل‌های پاختاکور را در این دیدار سرگیف در دقایق ۵۵ و ۶۱ و اعظموف در دقیقه ۸۷ به ثمر رساند.
4	نیمه نخستنماینده ایران بازی را هجومی‌تر آغاز کرد و در چند دقیقه اول توپ و میدان را در اختیار داشت و چند باری به دروازه حریف نزدیک شد، اما نتوانست خطری جدی را ترتیب دهد.
5	پس از این نوبت به تیم میزبان بود که مالکیت بازی را به دست بگیرد و چند فرصت نصفه و نیمه را هم ایجاد کند.
6	نخستین حمله جدی بازی در دقیقه ۱۹ توسط پاختاکور ایجاد شد که کرنر این تیم با ضربه سر خطرناک چران در دقیقه ۱۹ به شکلی خطرناک از بالای دروازه به بیرون رفت.
7	در ادامه این نوبت شهرخودرو بود که با ضدحمله‌ای در دقیقه ۲۵ جواب پاختاکور را بدهد.
8	نفوذ علی نعمتی از سمت چپ با سانتر زیبای این بازیکن همراه شد که ضربه بی‌دقت قاضی از روی نقطه پنالتی به بیرون رفت.
9	در ادامه و در دقیقه ۲۹ حرکت انفرادی و زیبای ماشاریپوف در قلب خط دفاعی شهرخودرو فضا ایجاد کرد که بغل‌پای این بازیکن از کنار دروازه به بیرون رفت.
10	بهترین فرصت نماینده ایران در دقیقه ۳۳ به وجود آمد.
11	خطا روی سیف‌اللهی باعث شد تا خلعتبری پشت توپ قرار بگیرد و سانتر خطرناکی را روی دروازه ارسال کند که دروازه‌بان پاختاکور توپ او را به زیبایی برگشت داد و در ریباند هم شوت چکشی محمد قاضی با واکنش استثنایی دروازه‌بان تیم ازبکستانی به بیرون رفت.
12	پاختاکور نیمه دوم را بسیار هجومی آغاز کرد و با استفاده از ضعف بدنی و دفاعی تیم مشهدی ، خیلی زود به گل رسید.
13	۱۰ دقیقه بعد از فشار زیاد پاختاکور، نفوذ ماشاریپوف از سمت راست دفاع شهرخودرو با عبور از اکبر صادقی و حسن جعفری همراه شد و پاس در عرض این بازیکن با بغل پای سرگیف در دقیقه ۵۵ گل اول بازی را به ثمر رساند.
14	در حالی که شهرخودرو برای جبران نتیجه به صورت احساسی جلو کشیده بود، ماشاریپوف باز هم ستاره تیمش بود و با پاسی در عمق، خمداموف و سرگیف را در موقعیتی مشکوک به آفساید در حالت دو به تک با رحمتی قرار داد که پاس خمداموف به سرگیف، او را دروازه خالی را مقابل شماره ۱۱ پاختاکور قرار داد تا او خودش و تیمش را دو گله کند.
15	پس از این گل‌ها، مربی شهرخودرو امین قاسمی‌نژاد و محمد آقاجانپور را به زمین فرستاد تا ۲ نیروی تازه نفس را به ترکیب تیمش اضافه کند.
16	این تعویض‌ها می‌توانست شهرخودرو به گل اول برساند، اما ضربه قاسمی‌نژاد در زاویه بسته با واکنش سویونوف به کرنر رفت.
17	در ۲۰ دقیقه پایانی این بازیکنان شهرخودرو بودند که توپ و میدان را در اختیار داشتند، اما پاس‌های اشتباه باعث شد تا شاگردان سرآسیایی نتوانند موقعیت‌های زیادی ایجاد کنند.
18	در یکی از بهترین فرصت‌های شهرخودرو در دقیقه ۸۴، توپ بازگشتی با ضربه سر اکبر صادقی به امین قاسمی‌نژاد رسید که شوت سرضرب این بازیکن به تیر دروازه پاختاکور برخورد کرد و برگشت داده شد.
19	پس از این بازیکنان پاختاکور در دقیقه ۸۷ صاحب یک ضربه ایستگاهی شدند که سانتر ماشاریپوف با ضربه سر اعظموف به گل سوم تیم میزبان تبدیل شد.
20	پاختاکور توانست با پیروزی ۳ بر صفر برابر شهرخودرو، موقتا به صدر جدول گروه B صعود کند.
21	شهرخودرو نیز با صفر امتیاز در رده چهارم باقی ماند.
22	در دیگر دیدار این گروه دو تیم فوتبال شباب الاهلی و الهلال عربستان از ساعت ۱۷:۰۰ به مصاف هم می‌روند.
