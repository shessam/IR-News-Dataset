asriran_2_data###پروتئینی برای مقابله با آلزایمر###https://www.asriran.com/fa/news/703519/پروتئینی-برای-مقابله-با-آلزایمر###['سلامت']###2019-12-14 15:32:00###۷۰۳۵۱۹###['پروتئین', 'آلزایمر']
10
1	پژوهشگران کانادایی در بررسی جدید خود دریافتند که نوعی پروتئین می‌تواند از مغز در برابر آلزایمر محافظت کند.
2	به گزارش ایسنا و به نقل از نوروساینس‌نیوز، پژوهش جدیدی نشان می‌دهد که گلبول‌های سفید مغز انسان، با کمک پروتئینی موسوم به "سی‌دی۳۳" (CD۳۳) تنظیم می‌شوند.
3	یافته‌های این پژوهش که توسط شیمی‌دانان "دانشگاه آلبرتا"(U of A) انجام شده، پیامدهای مهمی برای مقابله با آلزایمر به همراه خواهد داشت.
4	"متیو مکالی"(Matthew Macauley)، استادیار بخش شیمی دانشگاه آلبرتا و از نویسندگان این پژوهش گفت: سلول‌های ایمنی مغز موسوم به "میکروگلیا"(Microglia)، نقش مهمی در بروز آلزایمر دارند.
5	آنها هم می‌توانند مضر باشند و هم می‌توانند نقش محافظتی بر عهده بگیرند.
6	شاید نوسانات میکروگلیا بین حالت‌های مضر و یا محافظتی، کلید درمان آلزایمر باشد.
7	دانشمندان، پروتئین سی‌دی۳۳ را به عنوان عاملی می‌شناسند که می‌تواند امکان ابتلا به آلزایمر را کاهش دهد.
8	کمتر از ۱۰ درصد افراد، نوعی از پروتئین سی‌دی۳۳ را دارند که موجب می‌شود کمتر در معرض ابتلا به آلزایمر قرار بگیرند.
9	"آبیشک بهاتاچرجی"(Abhishek Bhattacherjee)، نویسنده ارشد این پژوهش گفت: وجود پروتئین سی‌دی۳۳ در میکروگلیا نشان می‌دهد که سلول‌های ایمنی می‌توانند در شرایط مناسب، از مغز در برابر آلزایمر محافظت کنند.
10	پژوهشگران در این بررسی دریافتند که متداول‌ترین نوع پروتئین سی‌دی۳۳، نقش مهمی در تعدیل عملکرد میکروگلیا دارد.
11	مکالی افزود: یافته‌های این پژوهش می‌توانند علاوه بر آزمایش راهبردهای درمانی برای حرکت میکروگلیا از حالت مضر به حالت محافظتی، به تنظیم مرحله جدیدی برای آزمایش‌های آینده کمک کنند که رابطه علت و معلولی میان سی‌دی۳۳ و آلزایمر را مورد بررسی قرار می‌دهند.
12	میکروگلیا این قابلیت را دارد که پلاک‌های عصبی را طی فرآیندی موسوم به "بیگانه‌خواری" یا "فاگوسیتوز"(Phagocytosis) از بین ببرد؛ در نتیجه ارائه نوعی درمان برای تقویت این قابلیت می‌تواند سرعت روند گسترش آلزایمر را کاهش دهد.
13	این پژوهش، در مجله "Communications Biology" به چاپ رسید.
