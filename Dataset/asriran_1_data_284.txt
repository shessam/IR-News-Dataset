asriran_1_data###بازداشت عامل تهیه کلیپ کذب انتشار کرونا در کردستان/ متهم: کلیپ شوخی بود###https://www.asriran.com/fa/news/712620/بازداشت-عامل-تهیه-کلیپ-کذب-انتشار-کرونا-در-کردستان-متهم-کلیپ-شوخی-بود###['اجتماعی ']###2020-02-07 13:00:00###۷۱۲۶۲۰###['کرونا', 'کردستان', 'بازداشت']
7
1	رییس پلیس فتا فرماندهی انتظامی کردستان گفت: عامل تهیه کلیپ انتشار بیماری کرونا و مبتلا شدن و بستری یک نفر به این بیماری در این استان باعث تشویش اذهان عمومی و نگرانی مردم شده بود، با تلاش پلیس بازداشت شد.
2	به گزارش ایرنا، سرهنگ مهدی دانش‌پور روز پنجشنبه در جمع خبرنگاران اظهار داشت: ۱۵ بهمن ماه جاری کلیپی مبنی بر انتشار ویروس کرونا در کردستان و بستری شدن یک نفر در بیمارستان‌های سنندج در فضای مجازی و شبکه‌های اجتماعی پخش شد.
3	وی اضافه کرد: این موضوع بازتاب گسترده‌ای در استان و کشور داشته و موجب تشویش اذهان عمومی شد و سلامت روانی مردم را هم به خطر انداخت و علاوه بر این و موجب سوء استفاده کانال‌ها و رسانه‌های معاند و باز نشر گسترده آن از سوی آنها شد.
4	رییس پلیس فتا فرماندهی انتظامی کردستان افزود: بعد از اینکه عدم صحت موضوع از طریق دانشگاه علوم پزشکی استان تایید شد با اقدامات پلیس فتا بعد از ۲۴ ساعت متهم در استان شناسایی و با هماهنگی مرجع قضایی بازداشت شد و به بزه انتصابی اعتراف و انگیزه خود را از این اقدام سرگرمی و مزاح با دوستانش اعلام کرد.
5	سرهنگ دانش‌پور با اعلام اینکه مردم راحت به هر مطلبی که در فضای مجازی منتشر می‌شود، اعتماد نکنند، یادآور شد: مردم باید هر نوع خبری را از مراجع و رسانه‌های رسمی همچون خبرگزاری‌ها و صدا و سیما پیگیری و دنبال کنند.
6	وی تاکید کرد: براساس ماده ۱۸ قانون جرایم رایانه‌ای هر کس به قصد اضرار به غیر یا تشویش اذهان عمومی یا مقامات رسمی به وسیله سامانه رایانه‌ای یا مخابراتی اکاذیبی را منتشر کند یا در دسترس دیگران قرار دهد، مجرم است و به مجازات تعیین شده در قانون محکوم می‌شود.
7	متهم ۴۳ ساله اهل کردستان که اقدام به تهیه این کلیپ کرده بود هم در جمع خبرنگاران با اشاره به اینکه این کلیپ را تنها به قصد شوخی تهیه و در یکی از گروه‌های دوستانه منتشر کردم، گفت: عده‌ای پایان این کلیپ را که نشان می‌داد مزاحی دوستانه است، حذف کردند.
8	وی اضافه کرد: اصلا تصور نمی‌کردم این کلیپ اینگونه گسترده در فضای مجازی پخش شود البته امیدوارم مردم با شنیدن سخنان مسوولان مربوطه نگرانی‌هایشان در خصوص عدم وجود ویروس کرونا در استان کردستان رفع شده و پی به این قضیه برده باشند که هدف من فقط سرگرمی و شوخی با دوستانم بود نه ایجاد اضطراب و ناراحتی در مردم.
9	این فرد هم اکنون در اختیار پلیس فتا قرار دارد و پس از تکمیل پرونده برای سیر مراحل قانونی تحویل مراجع قضایی خواهد شد.
10	دو روز پیش برخی اخبار فضای مجازی استان کردستان از بستری شدن یک فرد مبتلا (تاجر چینی) به ویروس کرونا در بیمارستان بعثت سنندج و سپس انتقال وی به بیمارستان توحید را منتشر کردند که در آن فردی مدعی حضور یک بیمار مبتلا به کرونا در این مرکز درمانی شده است و در آن عنوان شده بود این فرد به تهران اعزام خواهد شد.
11	معاون بهداشتی دانشگاه علوم پزشکی کردستان همان روز در گفت و گو با خبرنگار ایرنا در خصوص شایعه بستری شدن فردی مبتلا به ویروس کرونا در بیمارستانی در سنندج گفت: این مورد صحت ندارد و تاکنون هیچ موردی از ابتلا به این ویروس در استان مشاهده و یا گزارش نشده لذا از مردم می خواهیم به اینگونه شایعات بی اساس و کذب توجه نکنند.
