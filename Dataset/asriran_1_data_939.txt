asriran_1_data###مشاهدات یک خبرنگار از دفن فوت‌شدگان کرونا در علی‌آباد گلستان (+عکس)###https://www.asriran.com/fa/news/723412/مشاهدات-یک-خبرنگار-از-دفن-فوت‌شدگان-کرونا-در-علی‌آباد-گلستان-عکس###['اجتماعی ']###2020-04-14 16:40:00###۷۲۳۴۱۲###['درگذشتگان کرونا']
6
1	گزارش میدانی و مشاهدات خبرنگار ایرنا از آرامستان علی‌آبادکتول حاکیست؛ پروتکل‌های وزارت بهداشت در خصوص دفن فوتی‌های کرونا در این شهرستان تابعه استان گلستان با دقت رعایت نمی‌شود.
2	گزارش خبرنگار ایرنا حاکیست؛ برخی عوامل کفن و دفن و شماری از وابستگان فوت شدگان بدون رعایت استانداردهای لازم حتی در حد استفاده از ماسک و دستکش به اجساد نزدیک می شوند.
3	خبرنگار ایرنا از یک پیرمرد قبرکن که مشغول کارش بود موضوع را سوال کرد که وی در پاسخ گفت: "چیزی در مورد اینکه این فوتی بر اثر کروناست به ما نگفتن.
4	فقط یه قبر خواستن که داریم می‌کنیم، هرچند چه فرقی داره؟ مرده مرده اس چه سکته کنی بمیری یا کرونا بگیری"نیروهای جهادی هم برای غسل و کفن بیماران کرونایی داوطلبانه با پوشش بهداشتی در حال فعالیت هستند اما معلوم نیست ماسک های n۹۵ مورد استفاده آنها چقدر می تواند از آنها در مقابل ویروس میکروسکوپی کرونا مراقبت کند.
5	نماز میت هم با رعایت فاصله گذاری اجتماعی انجام می شود اما برخی افراد حاضر پوشش خاصی حتی در حد استفاده از ماسک و دستکش ندارند ضمن اینکه خبری از حضور ناظر بهداشتی دانشگاه علوم پزشکی گلستان نبود تا از کیفیت روند و اقدامات کفن و دفن اطمینان حاصل شود.
6	به گفته برخی عوامل کفن و دفن در روزهای ابتدای شیوع کرونا نماینده اداره بهداشت در آرامستان علی آباد حضور داشت اما این روند اکنون انجام نمی‌شود و خبری از ناظر نیست.
7	خبرنگار ایرنا در این خصوص نظر رییس شبکه بهداشت و درمان علی آبادکتول را جویا شد که وی در پاسخ گفت: براساس پروتکل اعلامی از سوی وزارتخانه، کارشناس بهداشتی همیشه در محل آرامستان حاضر است و غیبت اخیر حتما مورد بررسی و رسیدگی قرار خواهد گرفت.
8	دکتر حجت دیلمی افزود: حضور کارشناسان بصورت مستمر در این مواقع وجود داشته و دارد و قصور اخیر حتما پیگیری خواهد شد.
9	فرماندار علی آباد نیز در این خصوص گفت: رعایت تمام موارد اعلامی از سوی وزارت بهداشت از الزامات بوده و در این راستا هر نوع کمک لازم و هماهنگی های مربوطه از سوی فرمانداری قابل انجام بوده و هست.
10	حسن هدایتی کتولی تصریح کرد: خطای صورت گرفته هم مورد رسیدگی قرار می گیرد و سلامت عمومی بویژه در شرایط کنونی اولویت کارهاست.
11	گفتنی است بر اساس اعلان رسمی دانشگاه علوم پزشکی گلستان شهرستان علی آبادکتول در کنار گرگان و کردکوی از جمله شهرستان‌های آلودگی بالا به ویروس کرونا در این استان هستند.
12	میانگین مرگ و میر روزانه در علی آباد کتول ۲ نفر است که پس از شیوع کرونا افزایش داشته که بعضا تا چند برابر گزارش شده است.
