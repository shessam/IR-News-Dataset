asriran_2_data###تغییر برنامه امتحانات پایان ترم دانشگاه آزاد در برخی استان‌ها###https://www.asriran.com/fa/news/706957/تغییر-برنامه-امتحانات-پایان-ترم-دانشگاه-آزاد-در-برخی-استان‌ها###['اجتماعی ']###2020-01-04 11:40:00###۷۰۶۹۵۷###['دانشگاه آزاد', 'پایان ترم']
4
1	رئیس دانشگاه آزاد اسلامی با ابلاغ بخشنامه‌ای، جزئیات تغییر برنامه امتحانات پایان ترم برخی استان‌های این دانشگاه را به منظور شرکت در مراسم تشییع پیکر شهید سپهبد قاسم سلیمانی اعلام کرد.
2	به گزارش خبرگزاری صدا و سیما به نقل از روابط عمومی دانشگاه آزاد اسلامی، محمد مهدی طهرانچی با ابلاغ بخشنامه‌ای به همه رؤسای استانی دانشگاه آزاد اسلامی و واحد‌های جامع مستقل، با تسلیت شهادت سردار سرافراز سپاه اسلام شهید سپهبد قاسم سلیمانی، اعلام کرد: به منظور تجلیل از مقام شامخ این شهید بزرگوار و شرکت در مراسم تشییع پیکر ایشان در شهر‌های تهران، مشهد و کرمان، برنامه برگزاری امتحانات پایان ترم دانشگاه آزاد اسلامی در استان‌های زیر تغییر می‌یابد.
3	براساس این بخشنامه، امتحانات استان‌های خراسان رضوی، خراسان شمالی و خراسان جنوبی در روز یکشنبه ۱۵ دی برگزار نمی‌شود و به روز پس از آخرین امتحان (با نظر رئیس استان) منتقل می‌شود.
4	امتحانات دانشجویان دانشگاه آزاد اسلامی در استان‌های تهران، قم، البرز، مازندران و مرکزی دوشنبه ۱۶ دی برگزار نمی‌شود و با نظر رئیس استان، به روز پس از آخرین امتحان منتقل می‌شود.
5	همچنین امتحانات دانشجویان دانشگاه آزاد اسلامی در استان‌های کرمان، یزد، سیستان و بلوچستان و هرمزگان در روز سه‌شنبه ۱۷ دی برگزار نخواهد شد و به روز پس از آخرین امتحان (با نظر رئیس استان) منتقل می‌شود.
6	در این بخشنامه تأکید شده است که سایر استان‌ها با پیشنهاد شورای فرهنگی مرکز استان می‌توانند برای شرکت در مراسم تشییع و جابجایی امتحانات در چارچوب یاد شده برنامه‌ریزی کنند.
