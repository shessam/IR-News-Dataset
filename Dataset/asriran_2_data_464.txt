asriran_2_data###هواداران یاری کنید تا ما کالدرون‌داری کنیم!###https://www.asriran.com/fa/news/704247/هواداران-یاری-کنید-تا-ما-کالدرون‌داری-کنیم###['ورزشی']###2019-12-18 10:28:00###۷۰۴۲۴۷###['کالدرون', 'پرسپولیس']
3
1	از وقتی محمدحسن انصاری فرد مدیرعامل باشگاه شده همواره در مصاحبه‌هایش گفته مشکل برانکو را حل می‌کنیم، با جذب بازیکنان جدید تیم را تقویت می‌کنیم، بدهی‌ها را می‌پردازیم .
2	به گزارش ایران ورزشی، انصاری‌فرد البته در تمام ماه‌های اخیر به مشکلات مالی باشگاه اشاره داشته و بدون اینکه قصد داشته باشد تا مدیریت قبلی را محکوم کند فکت‌هایی رو کرده که نیازی نیست مستقیماً مسأله‌ای را علیه عرب و تیم مدیریتی‌اش مطرح کند و با پیش کشیدن ارقام و اعدادی تکان دهنده از جمله قراردادی که با جونیور براندائوی برزیلی بسته شد یا پول ریحان فیلم که پیشخور شد، کاری کرده تا همه هواداران و پیشکسوتان پرسپولیس مدیریت قبلی باشگاه را متهم شماره یک مشکلات فعلی باشگاه بدانند و تأسف بخورند که اصلاً چرا فردی به نام ایرج عرب در رأس این باشگاه قرار گرفت.
3	در هر حال از مدت‌ها قبل این واهمه نزد هواداران پرسپولیس وجود داشت که مشکلات مالی عدیده پرسپولیس جایی سر باز خواهد کرد و می‌تواند حرکت تیم پرسپولیس به سوی تکرار موفقیت‌های اخیر را دشوار یا حتی غیر ممکن کند.
4	هر چند حدود سه هفته قبل بخشی از مطالبات بازیکنان و کادر فنی فعلی پرسپولیس به حساب‌شان واریز شد اما مصاحبه‌های اخیر بازیکنان و شفاف‌سازی آنها در قبال دریافتی‌شان مشخص می‌کند هیچ بازیکنی از شرایط مطالباتش راضی نیست.
5	از سوی دیگر مهم‌ترین آلارمی که می‌تواند پرسپولیس را بترساند مسأله‌ای است که چندی قبل گابریل کالدرون مطرح کرد و صراحتاً گفت اگر او نیز تا قبل از پایان بازی‌های نیم فصل مطالباتش را دریافت نکند مثل استراماچونی از ایران خواهد رفت و آن وقت انصاری‌فرد می‌ماند و تیمش با کوهی از مشکلات و دفاع از عنوان قهرمانی بدون سرمربی!به این مسأله اضافه کنید بدهی‌های کلان باشگاه به اسپانسر سابق، بانکی که باشگاه از آن وام گرفته، شرکت بلیت فروشی، بازیکنان و مربیان سابق از جمله خارجی‌هایی مثل برانکو که رقم بدهی به آنها سر به فلک می‌زند تا مشخص شود مشکلات مالی پرسپولیس فراتر از این است که با تزریق بخشی از تبلیغات دور زمین و بلیت‌فروشی مسابقات خانگی‌اش رفع شود و نیاز به یک حرکت جدی دارد.
6	این حرکت جدی نزد هیأت مدیره باشگاه البته یک راه میانبر دارد.
7	راهی که نه با تلاش و رایزنی اعضای این هیأت مدیره بلکه با راه حلی مقطعی از سوی مدیریت باشگاه مطرح می‌شود.
8	به همین خاطر باشگاه پرسپولیس برای فرار از مشکلات مالی و خطراتی که به‌شدت تهدیدش می‌کند دست نیاز به سوی هوادارانش دراز کرده است؛ اتفاقی که مسبوق به سابقه است و البته ظاهراً جواب می‌دهد.
9	به همین منظور دیروز محمدحسن انصاری‌فرد با انتشار ویدئویی رسماً سامانه‌ای را برای دریافت کمک‌های هواداری اعلام کرد.
10	انصاری‌فرد با انتشار ویدئوی صحبت‌هایش در اینستاگرام باشگاه رسماً از هواداران خواست به کمک پرسپولیس بیایند تا مشکلات مالی تیم محبوب‌شان را از مسیر خارج نکند.
11	ویدئویی که توسط برخی بازیکنان، اعضای باشگاه و پیشکسوتان بازنشر شد تا بلکه باعث شود هواداران در اوج مشکلات اقتصادی و معیشتی با کمک‌های‌شان کاری کنند که حداقل کالدرون از پرسپولیس جدا نشود.
12	انصاری‌فرد در این ویدئوی کوتاه خطاب به هواداران گفت: «همان طور که می‌دانید باشگاه همیشه معضلات مالی داشته و دارد.
13	در این مقطع خیلی از درآمدها هزینه شده.
14	بدهی‌های خیلی زیادی را داریم که باید به مرور همه آن را پرداخت کنیم.
15	البته کار خیلی مهمی که در این مقطع انجام داده‌ایم این است که کارگزار و مجری بین اپراتور و باشگاه را از سایر باشگاه‌ها جدا کرده‌ایم و مطمئن باشید با ارسال عدد 6 به 3030 مستقیماً درآمدها به حساب باشگاه واریز می‌شود.
16	پس از هواداران انتظار داریم با ارسال عدد 6 به سامانه 3030 مثل همیشه دست‌مان را بگیرند.
17	»این اتفاق در دوره مدیریت علی اکبر طاهری هم رخ داه بود و مبلغ قابل توجهی به حساب باشگاه واریز شد اما بعد از مدتی کمک هواداران قطع شد.
18	این بار هم شاید بخشی از مشکلات مالی باشگاه با این روش حل شود اما برای حل همه مشکلات و رهایی از بحران‌های پیش رو باشگاه پرسپولیس نیاز به راهکارهای متعدد اقتصادی دارد که البته انصاری‌فرد مدعی است چند تا از آنها را در آستین دارد.
