tabnak_data###حماس: معامله قرن موجودیت فلسطین را هدف گرفته است###https://www.tabnak.ir/fa/news/954434/حماس-معامله-قرن-موجودیت-فلسطین-را-هدف-گرفته-است###[]###2020-01-25 18:10:00###۹۵۴۴۳۴###['حماس', 'معامله قرن', 'فلسطین']
1
1	به دنبال اعلام آمادگی آمریکا برای انتشار بخش سیاسی معامله قرن، سخنگوی جنبش مقاومت اسلامی حماس در سخنانی گفت که این طرح موجودیت فلسطین و ارتباط امت اسلام با فلسطین را هدف قرار داده است.
2	به گزارش ایسنا، به نوشته روزنامه فرامنطقه‌ای القدس العربی، فوزی برهوم سخنگوی جنبش مقاومت اسلامی حماس امروز (شنبه) در واکنش به اعلام آمادگی رئیس جمهوری آمریکا برای انتشار بخش سیاسی طرح صلح واشنگتن برای فلسطین و رژیم صهیونیستی موسوم به "معامله قرن" پیش از دیدار با بنیامین نتانیاهو، نخست‌وزیر اسرائیل در سه‌شنبه هفته جاری، سخن گفت.
3	این مقام فلسطینی اظهار کرد که مقدمه‌چینی‌های آمریکا و رژیم صهیونیستی در خصوص موضوع فلسطین برای اجرای طرح معامله قرن در راستای هدف قرار دادن موجودیت فلسطین و هویت قدس است.
4	وی افزود: بخش قابل توجهی از این توطئه‌ صهیونیستی آمریکایی برای از بین بردن آرمان فلسطین با برخورداری از هم‌دستی منطقه‌ای و بین‌المللی اجرا شده است.
5	فوزی برهوم در ادامه با اشاره به برخی کشورهای عربی، مشروعیت بخشیدن به رژیم اسرائیل در اراضی فلسطین و عادی سازی روابط با آن را محکوم کرد و گفت:‌ عادی‌سازی روابط با اسرائیل در منطقه و تلاش‌ها برای مجرم شناختن مقاومت مشروع ملت فلسطین زمینه‌های مناسب برای مطرح شدن چنین طرح‌ها و پروژه‌هایی را فراهم کرد.
6	این مقام فلسطینی ادامه داد، باید برای به شکست کشاندن معامله قرن مرحله جدیدی از درگیری با اشغالگران تحت عنوان "انقلاب علیه ظلم، جنایت و تجاوز اسرائیل" را آغاز کرد و فرزندان این امت نیز باید به مسؤولیت‌شان در قبال مسجدالأقصی، قدس، فلسطین و مقاومت مردمی آن عمل کنند.
