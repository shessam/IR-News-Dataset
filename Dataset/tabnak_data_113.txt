tabnak_data###چه کسانی به داوری فیلم‌ها و انتخاب برترین‌های جشنواره فجر می‌نشینند؟###https://www.tabnak.ir/fa/news/953988/چه-کسانی-به-داوری-فیلم‌ها-و-انتخاب-برترین‌های-جشنواره-فجر-می‌نشینند###['فرهنگی', 'سینما']###2020-01-23 21:13:00###۹۵۳۹۸۸###['سی و هشتمین جشنواره فیلم فجر', 'روح الله حجازی', 'مصطفی رزاق کریمی', 'فرشته طائرپور', 'هادی مقدم دوست', 'ابراهیم داروغه زاده']
5
1	همزمان با اعلام اسامی سی و هشتمین جشنواره فیلم فجر که به ارزیابی آثار می‌پردازند و برترین‌ها را انتخاب می‌کنند، یادآوری ملاحظات درباره کیفیت داوری و پاسخگویی نسبت به خروجی داوران حائر اهمیت است و انتظار می‌رود داوران به جای تماشای فیلم‌ها در خلاء، همچون همه جشنواره‌های معتبر جهان، فیلم‌ها را همراه با اهالی سینما و منتقدین و خبرنگاران تماشا کنند و پس از اعلام برگزیدگان، در نشستی خبری از انتخاب‌هایشان دفاع کنند.
2	به گزارش «تابناک»، با اعلام داوران جشنواره فیلم فجر سی و هشتم در فاصله کمتر از ده روز تا آغاز این رویداد ملی، انتظار می‌رود ملاحظات و لوازم داوری برای نخستین بار در مهم ترین رویداد فرهنگی کشور رعایت شود؛ ملاحظات که عدم رعایت‌شان هیچ توجیهی ندارد و انتظار می‌رود این گام‌های کوچک برای رسیدن جشنواره به نقطه مطلوب برداشته شود.
3	در هیچ جشنواره فیلمی، داوران در سالنی جدا از صاحبان فیلم‌ها و منتقدین و خبرنگاران فیلم‌ها را تماشا نمی‌کنند، بلکه اتفاقاً همراه با این گروه‌ها فیلم را می‌بینند و بازخوردی که از آنها دریافت می‌کنند بر انتخاب‌هایشان تاثیر می‌گذارد.
4	داوری در خلاء و به دور از در نظر گرفتن فضای عمومی منتقدین و خبرنگاران تخصصی، یکی از اختراعات جشنواره فجر است که حاصل آن در بسیاری از دوره‌ها، برندگانی است که نه عموم مردم آنها را قبول داشته‌اند و نه ارتباطی با انتخاب‌های سینماگران، خبرنگاران و منتقدین سینمایی داشته است.
5	شاید برخی داوران تاکید داشته باشند به دور از سینماگران و منتقدین فیلم‌ها را تماشا کنند تا در معرض لابی یا فشار افکارعمومی قرار نگیرد اما همه این ملاحظات در جشنواره‌های بین المللی معتبر نیز وجود دارد اما داوران برای تماشای فیلم‌ها «ایزوله» نمی‌شوند.
6	انتظار این است در همین دوره شاهد حضور داوران در سینماملت در کنار منتقدین و فیلمسازان باشیم.
7	همچنین انتظار می‌رود پس از برگزاری جشنواره، عوامل برگزاری اعم از رئیس، دبیر و هیات داوران در نشستی خبری درباره روند برگزاری، منطق‌شان در انتخاب‌ها و ملاحظات‌شان پاسخگو هستند.
8	انتظار می‌رود این رویه در ایران نیز تغییر کند و پس از جشنواره اغلب داوران خودشان را از رسانه‌ها پنهان نکنند و یکی از بخش‌های ثابت جشنواره، نشست خبری پس از آن باشد که طبیعتاً همچون نشست خبری دیگر جشنواره‌ها می‌تواند با تنش‌هایی نیز همراه باشد اما این کف پاسخگویی است که از داوران مهم‌ترین رویداد فرهنگی کشور انتظار می‌رود و فقدانش یک توهین آشکار به صاحبان فیلم‌ها و منتقدین و افکارعمومی است.
9	با حکم ابراهیم داروغه‌زاده، اعضای هیأت داوران بخش «سودای سیمرغ» سی و هشتمین جشنواره فیلم فجر معرفی شدند.
10	نرگس آبیار نویسنده و کارگردان سینما، تورج اصلانی کارگردان و مدیرفیلمبرداری سینما، عباس بلوندی طراح صحنه و لباس سینما، رضا پورحسین مدیرفرهنگی، فریدون جیرانی نویسنده و کارگردان سینما، سعید راد بازیگر سینما، محمدمهدی عسگرپور کارگردان و تهیه‌کننده سینما، طهماسب صلح‌جو منتقد سینما و مازیار میری کارگردان سینما، 9 داوری هستند که امسال آثار بخش «سودای سیمرغ» را مورد ارزیابی قرار می‌دهند.
11	این داوران با حکم «ابراهیم داروغه‌زاده» دبیر سی و هشتمین جشنواره فیلم فجر، 22 فیلم بخش سودای سیمرغ را داوری خواهند کرد.
12	همچین با حکم دبیر سی و هشتمین جشنواره فیلم فجر، «مهدی جعفری» (کارگردان و مدیرفیلمبرداری)، روح‌الله حجازی (کارگردان، فیلمنامه‌نویس و تهیه‌کننده)، مصطفی رزاق‌کریمی (کارگردان و مستندساز)، فرشته طائرپور (تهیه‌کننده و فیلمنامه‌نویس) و هادی مقدم‌دوست (فیلمنامه‌نویس و کارگردان) به عنوان اعضای هیئت داوران سه بخش «مستند»، «فیلم کوتاه» و «نگاه نو» معرفی شدند و آثار این سه بخش رقابتی را در جشنواره امسال مورد ارزیابی قرار خواهند داد.
13	«مهدی جعفری» متولد 1348 اهواز است.
14	او پس از یک دوره کوتاه بازیگری در تئاتر، کار فیلمسازی را از سال 1364 با حضور در انجمن سینمای جوانان نجف آباد آغاز کرد؛ سپس در سال 1367 وارد دانشکده سینما تئاتر دانشگاه هنر تهران شد و تحصیلات خود را در رشته کارشناسی کارگردانی سینما تکمیل کرد.
15	جعفری از 1373 به ساخت فیلم‌های کوتاه داستانی روی آورد و از سال 1383 به عنوان مدیر فیلمبرداری در سینمای ایران مشغول به کار شد.
16	او ساخت چندین مستند کوتاه و بلند تحسین شده را در کارنامه خود دارد و «ایستگاه اتمسفر» و «23 نفر» از آثار بلند سینمایی اوست.
17	«روح‌الله حجازی» کارگردان متولد 1358 در آبادان و دارای مدرک درجه 2 هنری در رشته کارگردانی از وزارت و فرهنگ و ارشاد اسلامی است.
18	او در سال 1386 اولین فیلم خود را با نام «در میان ابرها» ساخت و در کارنامه‌اش فیلم‌های تحسین‌شده‌ای چون «زندگی خصوصی آقا و خانم میم»، «زندگی مشترک آقای محمودی و بانو»، «مرگ ماهی»، «هیهات» و «اتاق تاریک» دیده می‌شود.
19	«مصطفی رزاق کریمی» متولد 1341 تبریز، دانش‌آموخته معماری از اتریش است.
20	او فعالیت هنری را سال 1353 با ساخت فیلم‌های کوتاه و مستند آغاز کرد.
21	رزاق‌کریمی در اتریش فیلم‌های آموزشی را به سفارش آموزش و پرورش اتریش به عنوان مواد درسی این کشور ساخته است.
22	از آثار بلند سینمایی رزاق‌کریمی می‌توان به مستندهای «یاد و یادگار»، «خاطراتی برای تمام فصول» و «بانو قدس ایران» و فیلم داستانی «حس پنهان» اشاره کرد.
23	«فرشته طائرپور» متولد 1331 تهران و دانش آموخته ادبیات انگلیسی است.
24	او به دنبال فعالیت ادبی در حوزه کودکان و نوجوانان از سال 1366 در زمینه سینمای کودک به کار پرداخت.
25	همکاری با کانون پرورش فکری کودکان و نوجوانان و گروه کودک و نوجوان سیما و مدیریت خانه ادبیات و هنر کودکان و نوجوانان از جمله فعالیت‌های اوست.
26	او بیش از ده فیلم سینمایی و حدود بیست هزار دقیقه آثار ویدیویی در خانه ادبیات و هنر کودکان و نوجوانان تهیه کرده است.
27	او که در اواخر دهه هفتاد به عنوان رئیس هیأت مدیره خانه سینما انتخاب شد، تهیه فیلم‌هایی چون گلناز، پاتال و آرزوهای کوچک، مدرسه پیرمردها، نان و شعر، پسر مریم، زن دوم، آینه‌های روبرو و خداحافظ دختر شیرازی را در کارنامه دارد.
28	«هادی مقدم‌دوست» متولد 1350 در تهران است و فعالیت سینمایی خود را در مقام کارگردان از سال 1389 با فیلم «چسب زخم» آغاز کرد و از آن زمان به عنوان نویسنده، دستیار کارگردان، کارگردان و مدرس فیلم‌نامه‌نویسی فعال بوده است.
29	او کارگردانی فیلم بلند سینمایی «سر به مهر» و نگارش فیلمنامه‌ فیلم‌های سینمایی تحسین‌شده‌ای چون «بی‌پولی» و «شعله‌ور» را در کارنامه دارد.
30	سی و هشتمین جشنواره فیلم فجر از 12 تا 22 بهمن همزمان با چهل‌ویکمین سالگرد پیروزی انقلاب اسلامی ایران به دبیری «ابراهیم داروغه‌زاده» برگزار می‌شود و 28 فیلم بلند سینمایی، 10 فیلم مستند و 10 فیلم کوتاه در آن به نمایش در خواهد آمد و مورد ارزیابی داوران قرار می‌گیرد.
