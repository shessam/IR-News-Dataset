roozno_data###دعوای اصولگرایان بر سر صندلی‌های سبز###http://roozno.com//fa/news/412719/دعوای-اصولگرایان-بر-سر-صندلی‌های-سبز###[]###2020-02-09 15:00:00###۴۱۲۷۱۹###['دعوای اصولگرایان', 'صندلی سبز']
1@@@2
1	دعوا بر سر صندلی‌های سبز بهارستان روند شکاف در جریان اصولگرایی را تشدید کرده و بدل به دومینویی شده که نه‌تن‌ها تهران، بلکه باقی شهر‌ها را هم درنوردیده است.
2	آن‌طور که از اخبار بر‌می‌آید، در قم، اصفهان و مشهد هم توافق بر سر یک فهرست جامع بسیار سخت شده است.
3	به گزارش روز نو :تا اینجای کار و با اعلام قطعی جبهه پایداری مبنی‌بر ارائه فهرستی مجزا و تأیید آن از سوی رئیس شورای ائتلاف اصولگرایان؛ یعنی حدادعادل، دوفهرستی‌بودن اصولگرایان قطعی شده بود، اما این‌طور که پ‍یش می‌رود، احتمال اینکه فهرست اصولگرایان از عدد دو فراتر برود و بدنه حامی‌شان با سبدی از فهرست‌های رنگارنگ انتخاباتی روبه‌رو شوند بسیار است.
4	حسین کنعانی‌مقدم، دبیرکل حزب سبز، به خبرآنلاین گفته است چنانچه شورای ائتلاف به یک لیست واحد دست پیدا نکند، آتش‌به‌اختیار عمل می‌کند و با لیست مستقل وارد گود رقابت می‌شود.
5	کنعانی‌مقدم که پیش از این گفته بود «برنامه‌های انتخاباتی ما در چارچوب جبهه ایستادگی دنبال می‌شود»، این‌بار گفت: پیشنهاد لیست جداگانه از سوی حزب سبز را به دبیرکل جبهه ایستادگی داده است.
6	دعوای اصولگرایان بر سر صندلی‌های سبزدر قم هم درحال‌حاضر دو ائتلاف اصولگرایی قد علم کرده‌اند.
7	اول «جبهه شورای هماهنگی اصولگرایان استان قم» تشکیل شد و بعد از آن «ائتلاف بزرگ نیرو‌های انقلاب اسلامی قم (ابناء قم)» به وجود آمد که مسئولیتش با دبیر حزب مؤتلفه شاخه قم است.
8	او گفته بود که ائتلافی که به نام اصولگرایی در این شهر قد علم کرده و نامزد‌های انتخاباتی‌اش را هم تعیین و اعلام کرده، قبول ندارد و آن را نماینده جریان اصولگرایی نمی‌داند.
9	«جبهه شورای هماهنگی اصولگرایان استان قم»، با تقاضای احمد امیرآبادی‌فراهانی، نماینده مردم قم در مجلس دهم و با حضور شش حزب اصولگرای جمعیت ایثارگران انقلاب اسلامی، جمعیت جانبازان انقلاب اسلامی، جمعیت وفاداران انقلاب اسلامی، جمعیت پیشرفت و عدالت انقلاب اسلامی، جمعیت آبادگران انقلاب اسلامی و جمعیت رهپویان انقلاب اسلامی تشکیل شده بود.
10	این جبهه احمد امیرآبادی‌فراهانی و مجتبی ذوالنور، نمایندگان فعلی قم و همچنین علیرضا زاکانی را به‌عنوان نامزد‌های مورد حمایت خود برای انتخابات مجلس یازدهم اعلام کرده بود که با مخالفت دیگر اصولگرایان قم روبه‌رو شد.
11	دیروز محمدسعید احدیان، دبیر سابق جبهه آرمان‌خواهان واقع‌بین که به‌عنوان عضو حقیقی در شورای ائتلاف نیرو‌های انقلاب خراسان رضوی فعالیت می‌کرد، با انتشار مطلبی در صفحه مجازی خود با اشاره به اشکالات در مسیر شورای ائتلاف اعلام کرده از این شورا کناره‌گیری کرده است.
12	او نوشته: «حقیر معترض سازوکار موجود بوده و در خروجی آن نیز نقشی ندارم و از مسئولین شورای وحدت نیز می‌خواهم هرچه سریع‌تر در اطلاع‌رسانی خود درباره اسامی اعضای این شورا تجدیدنظر کنند.
13	ضمنا تاکید می‌کنم حقیر علی‌رغم اینکه به این سازوکار معترضم علاقه ندارم از طرف من به آن لطمه‌ای بخورد، لذا از ذکر جزئیات نقد‌ها و مسائل مربوط در فضای رسانه‌ای عمومی خودداری کردم، اما در صورتی که دیگران وارد این عرصه شوند، دلیلی برای سکوت باقی نمی‌ماند».
14	سخنگوی شورای ائتلاف نیرو‌های انقلاب خراسان رضوی، حمیدرضا ترقی، عضو شورای مرکزی حزب مؤتلفه است که احتمالا در چینش فهرست نقشی تأثیرگذار دارد.
15	در اصفهان هم طبق اطلاعات رسیده در دور اول انتخاب کاندیدا در شورای ائتلاف اصولگرایان اختلاف به حدی بود که فقط ۳۷ رأی باطله داده شد و تا اینجای کار آن‌ها هم گویا با دو فهرست خواهند آمد؛ لیست نجبا که طیف اصولگرایان نوظهور و جوان‌تر را دربر می‌گیرد و لیست دوم که شامل اصولگرا‌های سنتی و قدیمی‌تر است.
16	جبهه پایداری، اصولگرایان را به وحدت‌شکنی متهم کردجبهه پایداری روز گذشته در واکنش به خبر منتشر‌شده در یک خبرگزاری درباره خروج این جبهه از فرایند ارائه لیست واحد انتخاباتی با شورای ائتلاف نیرو‌های انقلاب، جوابیه‌ای صادر کرد.
17	در این جوابیه که خبرگزاری فارس منتشر کرده، آمده است: این جبهه همان‌گونه که مورد تأیید شورای ائتلاف نیز هست؛ هیچ زمانی عضو شورای ائتلاف نبوده است.
18	در جلسات فی‌مابین با نمایندگان محترم شورای ائتلاف، ضمن تأکید بر رسیدن لیست واحد جبهه انقلاب در انتخابات مجلس مکرر اعلام کرده‌ایم که جبهه پایداری حاضر است برای دستیابی به هدف وحدت در لیست، از اشتراک موجود در دو لیست شروع شود و تا نهایت به لیست واحد برسد که این موضوع همچنان از نظر جبهه پایداری، قابل گفت‌وگوست.
19	در آخرین جمع‌بندی که لیست ۶۰‌نفره جبهه پایداری و لیست۹۰‌نفره شورای ائتلاف در معرض عموم قرار گرفته است، حدود ۲۴ نفر مشترک هستند و این نقطه می‌تواند به‌عنوان نقطه شروع برای جمع‌بندی لیست واحد قرار گیرد و تلاش شود این ۲۴ نفر در حد امکان تا رسیدن به لیست واحد افزایش یابد؛ اما آنچه متأسفانه به گوش می‌رسد، زمزمه‌هایی مبنی بر رد پیشنهاد فوق و تلاش نامیمون برای ارائه دو لیست با کمترین میزان اشتراکات از سوی کسانی است که پیش‌از‌این مدعی وحدت بودند که در‌این‌باره جبهه پایداری انقلاب اسلامی درخصوص تبعات خسارت‌بار و جبران‌ناپذیر و خلاف مصلحت این اتفاق تذکر داده است.
