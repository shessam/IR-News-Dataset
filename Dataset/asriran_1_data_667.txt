asriran_1_data###فولاد- استقلال؛ 14 فروردین 99 در اهواز###https://www.asriran.com/fa/news/718266/فولاد-استقلال-14-فروردین-99-در-اهواز###['ورزشی']###2020-03-11 14:32:00###۷۱۸۲۶۶###['استقلال', 'فولاد خوزستان']
4
1	طبق برنامه جدید اعلام شده از سوی سازمان لیگ سال نو فوتبالی ایران از روز چهاردهم فروردین ماه در اهواز استارت می خورد.
2	به گزارش "ورزش سه"، در شرایطی که همه در انتظار تصمیم نهایی سازمان لیگ برای زمان آغاز دوباره رقابت های لیگ برتر بعد از تعطیلی مقابله با کرونا بودند این برنامه امروز مشخص و اعلام شد.
3	طبق تصمیمات جدید رقابت های لیگ از روز چهاردهم فروردین ماه 99 از سر گرفته می شود که اولین بازی هم جدال عقب افتاده فولاد با استقلال در اهواز خواهد بود.
4	با برنامه تنظیم شده شاگردان جواد نکونام و فرهاد مجیدی در اولین روز بعد از تعطیلات نوروزی در ورزشگاه زیبای فولاد آرنا مقابل هم قرار می گیرند تا ضمن انجام بازی عقب افتاده خود ، به صورت رسمی سال نو فوتبال باشگاهی ایران بعد از نوروز را نیز آغاز کنند.
5	به این ترتیب بعید به نظر می رسد تعطیلات تمرینی استقلالی ها که تا روز 26 یا 27 اسفندماه ادامه خواهد داشت به خاطر مقابله کروناویروس تمدید شود و بازیکنان این تیم باید خود را برای آغاز رقابت ها آن هم در اوج بحران کرونا در پایتخت آماده کنند.
6	جدال فولاد با استقلال که می تواند از حساسیت های بسیار زیادی برخوردار باشد در چارچوب بازی های معوق هفته هفدهم لیگ برتر خواهد بود که رویارویی این دو تیم با کاپیتان های سابق استقلال روی نیمکت قطعا شروعی جذاب برای فوتبال باشگاهی ایران در سال نو خواهد بود.
7	مجیدی و نکونام به عنوان دو تن از مربیان جوان از نسل طلایی فوتبال ملی ایران با سابقه پوشیدن پیراهن استقلال انگیزه های زیادی برای این نبرد دارند.
8	علاوه بر این رویارویی برخی بازیکنان دو تیم در داخل زمین هم می تواند جالب توجه باشد درست مثل آیاندا پاتوسی ستاره افریقایی فصل قبل که در پنجره زمستانی فاصله چندانی با بازگشت دوباره به جمع آبی ها نداشت اما سر از اهواز و فولاد در آورد تا شاگرد نکونام شود.
9	استقلال و فولاد که روزهای پرفراز و نشیبی در سال 98 داشتند حالا برای این که سال جدید را با روندی متفاوت آغاز کنند چشم به سه امتیاز افتتاحیه فوتبالی سال 99 دوخته اند تا از همان اولین روز تنور لیگ حسابی داغ شود.
10	در بازی رفت دو تیم در ورزشگاه آزادی استقلال با استراماچونی فاصله چندانی با شکست دادن فولاد با نکونام نداشت اما گل تساوی در آخرین دقیقه وقت های تلف شده به کابوسی بزرگ برای مرد ایتالیایی و شاگردانش تبدیل شد تا هفته ها این کابوس آنها را در شرایط بحرانی با گل های خورده دقایق پایانی مواجه کند.
11	حالا بعد از هفته ها به تعویق افتادن جدال برگشت دو تیم در اهواز، در اولین روز فوتبالی سال نو استقلال بدون مرد ایتالیایی و با فرهاد مجیدی دوباره به سراغ شاگردان نکونام خواهد رفت به امید این که نتیجه ای متفاوت از بازی رفت در ورزشگاه آزادی پر از تماشاگر بگیرد.
12	اما این که بازی حساس دو تیم در فولادآرنا پر از تماشاگر خواهد بود یا بدون تماشاگر به شرایط آن روزهای کشور در مقابله با کرونا ویروس برمی گردد که مسئولان سازمان لیگ و ستاد ملی مقابله با کرونا چه تصمیماتی اتخاذ کنند.
