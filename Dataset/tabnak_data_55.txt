tabnak_data###روزمرگی‌های مجلس و نمایندگان بی صلاحیتی که سردرگمند!###https://www.tabnak.ir/fa/news/953078/روزمرگی‌های-مجلس-و-نمایندگان-بی-صلاحیتی-که-سردرگمند###[]###2020-01-21 17:34:00###۹۵۳۰۷۸###['انتخابات', 'مفسدان', 'مجلس شورای اسلامی']
1
1	این روز‌ها بسیاری از نمایندگان مجلس شورای اسلامی، یا در حوزه‌های انتخابیه در حال آماده شدن برای رقابت در انتخابات مجلس هستند و یا در راهرو‌های شورای نگهبان استان و تهران به دنبال پیدا کردن راهکاری برای رفع رد صلاحیت خود می‌گردند.
2	به گزارش «تابناک»؛ اما در این میان، برخی نمایندگان مجلس، ترجیح می‌دهند به جای تلف کردن وقت خود برای این کار‌ها، از باقی مانده زمان خود بیشترین بهره را برده و به قولی بتوانند بار خود را از این مجلس ببندند.
3	چند روز پیش، نتایج نهایی شورای نگهبان در خصوص صلاحیت کاندیدا‌های مجلس یازدهم اعلام شد، ولی بنا بر اعلام برخی نمایندگان مجلس، بیش از نود نماینده فعلی مجلس نتوانستند این بار از سد شورای نگهبان بگذرند و آن طور که سخنگوی این شورا اعلام کرده است، بسیاری از ردصلاحیت شدگان به دلیل مسائل مالی رد صلاحیت شده بودند.
4	هر چند انتقادات بسیاری به برخی رفتار‌های اعضای شورای نگهبان وارد است، در اینکه برخی نمایندگان خود را درگیر مسائل مالی کرده اند شکی نیست.
5	نمونه‌های زیادی از این دست وجود دارد که برای روشن شدن موضوع، بد نیست به ماجرای حضور درازهی، نماینده سراوان، سیب و سوران و مهرستان در گرمک و یا انعقاد قرارداد شرکت «اطمینان آزما گستران جنوب» با شرکت بهره برداری نفت و گاز مسجدسلیمان» که توسط نزدیکان نماینده این منطقه صورت گرفته، اشاره کرد.
6	در روز‌های گذشته نیز عملکرد رئیس یکی از کمیسیون‌های اقتصادی مجلس در فضای مجازی سرو صدای زیادی به پا کرد، چون همه این‌ها نشان از برخی تخلفات و سوءاستفاده افراد از جایگاه نمایندگی دارد.
7	البته این تنها نمونه کوچکی از اقدامات برخی نمایندگان بود و شاید بررسی‌های بیشتر آن طور که کدخدایی گفته، ابعاد بزرگتری از تخلفات را آشکار کند.
8	اواسط همین تابستان بود که حرف و حدیث‌های پرحاشیه پیرامون مجلس درباره باج‌گیری برخی نمایندگان و زمزمه‌های گرفتن آپارتمان و برخی امتیازات از بعضی وزارت خانه‌ها خبرساز شد.
9	واقعیت این است که اگر وضعیت مالی و اجتماعی برخی نمایندگان را در بدو ورودشان به پارلمان و همین طور بعد از پایان چهار سال نمایندگی‌شان مقایسه کنید، حداقل درمورد تعدادی از آن‌ها می‌توان تفاوت فاحشی دید که در برخی موارد تغییرات در مسائل مالی یا موقعیت‌های اجتماعی مربوط به خود نماینده نمی‌شود و این اتفاق در مورد نزدیکان و خانواده‌های آن‌ها نیز قابل مشاهده است.
10	حتی می‌توان یک‌گام عقب‌تر رفت و موضوع را از زمان انتخابات بررسی کرد.
11	گاهی دیده می‌شود که در جریان انتخابات برای تعدادی از کاندیدا‌ها امکانات ویژه‌ای فراهم می‌شود و در اختیار آن‌ها قرار می‌گیرد که این بهره‌مندی و این امکانات ویژه را قطعا کسی برای او در نظر گرفته و قطعا برای این امکانات قرار است از نمایندگی آن فرد بهره‌ای ببرد.
12	دلایل مختلفی برای این وضعیت عنوان می‌شود؛ عده‌ای بر این باورند، برخی افراد وارد شده مجلس در حد و اندازه صندلی که روی آن نشسته اند نیستند و همین، باعث سوءاستفاده افراد دیگر از جایگاه نمایندگی می‌شود و برخی دیگر نیز می گویند، فیلتر‌های تایید صلاحیت در زمان انتخابات از عوامل ایجاد این وضعیت است.
13	اما در این میان، عده‌ای بر این باورند که مجلس دیگر قدرت سابق را ندارد و به نوعی دچار روزمرگی گشته و همین عامل باعث شده تا نمایندگان درگیر مسائل دیگری غیر کار نمایندگی شده و از وظیفه اصلی شان منحرف شوند.
14	اینکه مجلس در دوره‌های اخیر دچار روزمرگی شده و دیگر مانند گذشته در راس امور نیست، واقعیتی است که همه آن را پذیرفته اند؛ اما اینکه نمایندگان حاضر در مجلس باعث ایجاد این وضعیت شده یا اینکه مجلس ضعیف باعث بیراهه رفتن نمایندگان شده، پرسشی است که پاسخ به آن نیاز به بررسی‌های بیشتر دارد و مستلزم برخی آزمون و خطا‌هایی است که امکان انجام برخی از آن‌ها اصلا وجود ندارد.
