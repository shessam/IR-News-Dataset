roozno_data###تماس تلفنی جهانگیری با ۱۰ استاندار برای مدیریت سیل###http://roozno.com//fa/news/415407/تماس-تلفنی-جهانگیری-با-۱۰-استاندار-برای-مدیریت-سیل###[]###2020-02-25 13:13:00###۴۱۵۴۰۷###['جهانگیری', 'مدیریت سیل']
1
1	معاون اول رییس جمهور در تماس‌های تلفنی جداگانه با استانداران 10 استان در جریان آخرین وضعیت این استان‌ها در پی بارندگی‌های شب گذشته، جاری شدن سیلاب و تمهیدات اندیشیده شده برای مدیریت سیل قرار گرفت.
2	به گزارش روز نو ، در پی هشدار سازمان هواشناسی کشور مبنی بر احتمال وقوع سیل و نیز استمرار بارندگی‌ها در حوزه‌های زاگرس و البرز، معاون اول رییس جمهور در تماس‌های تلفنی جداگانه با استانداران کرمانشاه، لرستان، چهارمحال و بختیاری، ایلام، اصفهان، فارس، مرکزی، کهکیلویه و بویر احمد، خوزستان و تهران در جریان آخرین وضعیت این استان‌ها در پی بارندگی‌های شب گذشته، جاری شدن سیلاب و تمهیدات اندیشیده شده برای مدیریت سیل قرار گرفت.
3	اسحاق جهانگیری در این مکالمه های تلفنی که صبح امروز (سه شنبه ) انجام شد ضمن در جریان قرار گرفتن از آخرین وضعیت این استان ها از نظر میزان بارش ها و وقوع سیلاب در برخی از استان ها، بر بسیج همه امکانات برای مهار سیلاب و کاهش خسارات به مردم و زیرساخت ها تاکید کرد.
4	معاون اول رییس جمهور از این استانداران خواست تا در همکاری دقیق و مستمر با سازمان مدیریت بحران کشور و سازمان هواشناسی، اقدامات لازم برای پیشگیری از خسارت ناشی از سیلاب و رسیدگی به وضعیت همه شهروندان به ویژه مناطقی که در معرض سیلاب و آبگرفتگی و طغیان رودخانه ها هستند را در دستور کار خود قرار دهند.
5	جهانگیری همچنین در مکالمه تلفنی با رییس سازمان هواشناسی کشور پس از دریافت آخرین گزارش از میزان بارش در کشور بویژه در استان های حاشیه زاگرس و البرز،‌ تاکید کرد: باید با دقت وضعیت نزولات جوی در کشور رصد و در صورت احتمال خطر، هشدارهای لازم به مردم داده شود .
6	همچنین این سازمان باید اطلاعات دقیق به استانداران و مسئولان جهت افزایش میزان آمادگی به منظور واکنش لازم در سریعترین زمان ارائه کنند.
7	معاون اول رییس جمهور همچنین از همه ساکنان استان های در معرض وقوع سیلاب خواست تا همکاری لازم را با مسئولان انجام داده و به توصیه های دستگاه های ذی ربط به ویژه سازمان هواشناسی کشور که ضامن سلامت و امنیت آنهاست عمل کنند.
8	استانداران کرمانشاه،‌ لرستان،‌ چهارمحال و بختیاری، ایلام، اصفهان، فارس، مرکزی، کهکیلویه و بویر احمد، خوزستان و تهران نیز در این تماس های تلفنی، گزارشی از آخرین میزان بارش ها،‌ کنترل ورودی و خروجی سدها،‌ ایجاد امکانات موقت برای شهروندان، تدارک امکانات و اعزام بالگرد برای عملیات امداد رسانی و انجام برخی اقدامات برای جلوگیری از آبگرفتگی در معابر شهری خبر دادند.
9	رییس سازمان هواشناسی کشور نیز با اشاره به آخرین پیش بینی ها از میزان بارش ها و استمرار آن در کشور، از اطلاع رسانی به مردم از طریق وسایل ارتباط جمعی به ویژه رسانه ملی در روزهای قبل خبر داد و گفت؛ تلاش خواهیم کرد تا با رصد جامع الگوهای هواشناسی، پیش بینی های صحیح و دقیق به منظور اتخاذ تصمیمات لازم در اختیار مسئولان قرار دهیم
