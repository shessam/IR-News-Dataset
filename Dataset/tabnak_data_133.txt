tabnak_data###اعلام جدیدترین آمار ترابردپذیری موبایل###https://www.tabnak.ir/fa/news/954045/اعلام-جدیدترین-آمار-ترابردپذیری-موبایل###['صفحه نخست', 'اقتصادی']###2020-01-24 08:58:00###۹۵۴۰۴۵###['تلفن همراه', 'موبایل', 'سازمان تنظیم مقررات', 'ترابرد پذیری', 'درخواست', 'آمار', 'اپراتورهای موبایل']
1
1	مدیرکل دفتر نظارت بر خدمات ارتباطی و فناوری اطلاعات سازمان تنظیم مقررات و ارتباطات رادیویی با اعلام عدد ۱۷۶ هزار و ۳۸۳ ترابرد از ابتدای سال جاری، از کاهش تعداد درخواست‌ ترابردپذیری و ترابردهای موفق در مقایسه با سال گذشته خبر داد.
2	به گزارش «تابناک» به نقل از ایسنا، طرح ترابردپذیری شماره‌ها (MNP) در طول سال‌ها درگیر اما و اگرهایی بود که درنهایت از سال ۱۳۹۵ اجرایی شد.
3	به موجب این طرح، شرایطی فراهم می‌شود که مشترکان با حفظ شماره خود بتوانند اپراتور ارائه‌دهنده خدمات خود را عوض کنند.
4	البته فرآیند ترابرد شرایط خاص خود را دارد و ممکن است برخی از درخواست‌های ترابرد از سوی مشترکان با موافقت مواجه نشود.
5	احراز نشدن هویت مانند تطابق نداشتن مشخصات اعلام‌شده با مشخصات دارنده شماره، رعایت نکردن ترابرد نظیربه‌نظیر مانند درخواست ترابرد سیم‌کارت دایمی به اعتباری و برعکس، فعال نبودن سیم‌کارت، فعال‌بودن کمتر از سه ماه سیم‌کارت شماره مورد درخواست برای ترابرد و پرداخت نکردن به موقع صورتحساب اولیه صادرشده از اپراتور فرستنده توسط مشترک در سیم‌کارت‌های دائمی از دلایل رد درخواست ترابرد عنوان شده است.
6	در این راستا، سیدمحمد امامی مدیرکل دفتر نظارت بر خدمات ارتباطی و فناوری اطلاعات رگولاتوری در گفت‌وگو با ایسنا درباره‌ ترابردهای موفق از ابتدای اجرای ترابردپذیری اپراتورهای همراه اظهار کرد: ترابردپذیری از تیرماه سال ۹۵ به‌صورت آزمایشی آغاز شد و از ابتدای اجرای رسمی پروژه ترابرد از یک شهریور ۱۳۹۵ تاکنون، یک میلیون و ۲۷۰ هزار و ۶۹۸ ترابرد موفق حقیقی و حقوقی انجام شده است.
7	تعداد درخواست‌های حقیقی دو میلیون و ۹۴ هزار و ۵۶۱، درخواست‌های حقوقی ۲۲ هزار و ۶۲۴ عدد بوده و ۹۷۹۰ نفر انصراف دادند.
8	درمجموع تعداد کل درخواست‌های ترابردپذیری مشترکان حقیقی و حقوقی و انصرافی دو میلیون و ۱۲۶ هزار و ۹۷۵ عدد بوده است.
9	همچنین تعداد ۶۱۹ هزار و ۶۳ درخواست هم به‌دلایل کدهای ریجکشن از جمله عدم احراز هویت و قبض و برابر نبودن خطوط اعتباری و دائمی و مواردی از این دست رد شده است.
10	امامی درباره ورودی ترابردپذیری به هر یک از اپراتورها بیان کرد: ۶۱۷ هزار و ۳۹۸ ورودی از سایر اپراتورها به همراه اول، ۵۹۹ هزار و ۳۸۴ ورودی به ایرانسل و ۵۳ هزار و ۹۱۶ ورودی به رایتل صورت گرفته است.
11	البته این آمار ملاک رتبه‌بندی اپراتورها نیست، ممکن است یک اپراتور درخواست بیشتری داشته باشد اما به دلایل کدهای ریجکشن، ترابرد آن‌ها رد شده باشد.
12	وی با اشاره به ترابردهای موفق سالیانه صورت‌گرفته بیان کرد: از ابتدای راه‌اندازی این طرح در سال ۹۵، ۹۳ هزار و ۶۹ مورد ترابرد، در سال ۹۶، ۵۰۱ هزار و ۵۵۱ ترابرد، در سال ۹۷، ۴۹۹ هزار و ۶۹۵ ترابرد و در سال ۹۸ تا کنون نیز ۱۷۶ هزا و ۳۸۳ ترابرد صورت گرفته است و با توجه به آمار سال‌های گذشته، به نظر تعداد درخواست‌های ترابرد رو به کاهش است.
