roozno_data###اخراج پرستاران در روزهای مبارزه با کرونا###http://roozno.com//fa/news/421579/اخراج-پرستاران-در-روزهای-مبارزه-با-کرونا###[]###2020-04-12 09:40:00###۴۲۱۵۷۹###['بیمارستان های خصوصی', 'اخراج پرستاران']
1@@@2
1	در ادبیات کهن ایران اصطلاحی تحت عنوان« مرغ عروسی و عزا» وجود دارد که معمولا به افراد یا اقشاری گفته می‌شود که در هر شرایطی امکان قربانی شدن‌شان وجود دارد و باید از آنان مایه گذاشته شود، این اصطلاح را امروز می‌توان به پرستاران کشور اطلاق کرد.
2	پرستارانی که در شرایط بحرانی و بهداشتی سخت مانند شیوع ویروس کرونا که سلامت عموم مردم به مخاطره می‌افتتد با حضور در خط مقدم مقابله با این ویروس جان خود را سپر مردم می‌کنند تا بحران را کنترل کنند، اگر زمانی هم برسد که احیانا از سود صاحبان و سرمایه‌گذاران بیمارستان‌ها اندکی کم شود باز آنها هستند که باید جور آن را بکشند و از کار اخراج شوند.
3	به گزارش روز نو :این روزها که هراس از ویروس کرونا بسیاری از مردم را خانه‌نشین کرده است، کادر درمان در خط مقدم این مبارزه قرار گرفته و به صورت مستقیم و بدون واسطه با این دشمن نامریی وارد کارزار شده است.
4	بدیهی است که در این شرایط هیچ صنف و قشری به اندازه پزشکان، پرستاران و کارکنان بیمارستان در معرض ابتلا به این بیماری نیستند.
5	درست در این شرایط که بار سنگینی بر دوش کادر درمان از جمله پرستاران قرار دارد و انتظار می‌رود که مسئولین امر این فداکاری را قدر بدانند و به بهترین نحو پاسخ گویند، چند روز پیش خبر غیرمنتظره‌ای از اخراج گسترده پرستاران در برخی از بیمارستان‌های خصوصی به بهانه کرونا بر تارنمای رسانه‌ها قرار گرفت.
6	برخی از بیمارستان‌های خصوصی که هنوز دو ماه از موضوع کرونا نگذشته است، با بهانه کاهش درآمد و به راحتی اقدام به اخراج و تعدیل گسترده پرستارانی که یکی از مهمترین ارکان نظام سلامت هستند، کرده‌اند تا هم کادر درمان کشور را در کوران بحران کرونا از وجود آنان محروم کند و هم در این عصر که لزوم همدلی و هم‌آوایی به منظور مقابله با این بحران بیش از پیش احساس می‌شود، آنان را بیکار و خانه نشین کنند.
7	اخراج پرستاران در برخی از بیمارستان‌های خصوصی در شرایطی اتفاق افتاده است که به دلیل رویارویی مستقیم آنان با این ویروس و همچنین کمبود اقلام بهداشتی و محافظتی نظیر ماسک و مواد ضدعفونی کننده در همین یکی دو ماه اخیر آنان بسیاری از همکاران خود را به دلیل ابتلا به این بیماری از دست داده‌اند.
8	آمارهای رسمی می‌گوید تاکنون دست کم 14 نفر از کادر درمان بر اثر ابتلا به کرونا جان‌شان را از دست داده‌اند، اما آمارهای غیر رسمی حکایت دیگری دارد.
9	براساس گزارش‌هایی از منابع غیررسمی تاکنون بیش از 70 نفر از کادر درمان قربانی یا مبتلا به این بیماری شده‌اند.
10	اگر چه پیش‌تر نیز قشر پرستار برای مردم مقبولیت خاصی داشت اما این بیماری اعتماد ترک‌خورده بین مردم و کادر درمان را نیز ترمیم کرد و برخی از مردم که در چند سال گذشته به دلیل مجموعه‌ای از اتفاقات نسبت به جامعه پزشکی بی‌اعتماد شده و با این صنف تقابل پنهانی را شکل داده بودند، این از خودگذشتگی را قدر دانسته و از آن تقدیر کردند؛ به نحوی که فیلم‌های زیادی در شبکه‌های اجتماعی موجود است که مردم در زمان خانه‌نشینی بر روی بالکن یا پنجره منازل خود کادر درمان را با دست زدن تشویق می‌کنند یا به وسیله پست‌ها و استوری‌های خود در شبکه‌های اجتماعی قدردانی خود را از آنان نشان می‌دهند و آنان را مدافعان سلامت می‌نامند.
11	بنابراین اخراج پرستاران در این برهه از زمان فقط حساسیت جامعه پرستاری را به دنبال نداشته است، صفحات اجتماعی از جمله توییتر سرشار از انتقاد به تصمیم اخراج پرستاران در برخی از بیمارستان‌های خصوصی است.
12	خبر لغو قرارداد همکاری 50درصد از پرستاران برخی از بیمارستان‌های خصوصی علاوه بر عموم مردم و کاربران شبکه‌های اجتماعی انتقاد سازمان‌های مرتبط با پرستاران را نیز به دنبال داشته است.
13	رئیس کل سازمان نظام پرستاری برای حمایت از پرستاران اخراجی دست به قلم شده و از وزیر بهداشت خواسته است که به این موضوع ورود پیدا کند.
14	محمد میرزابیگی روز شنبه در نامه‌ای به سعید نمکی نوشت:«چند روزی است در اقدامی عجیب و کاملا غیرمنتظره، تعدادی از بیمارستان‌های خصوصی برخلاف مصالح کشور و فداکاری‌های پرستاران مظلوم در شرایط کنونی ناشی از کرونا و برخلاف قدرشناسی مردم عزیز، رهبری معظم انقلاب، ریاست جمهوری، جناب عالی و سایر مسئولان، به بهانه‌های واهی (عوارض ناشی از کرونا)، اقدام به تعدیل و اخراج نیروهای پرستاری خود کرده‌اند.
15	سازمان نظام پرستاری و پرستاران کشور به ویژه پرستاران بیمارستان‌های مذکور از جناب عالی به عنوان مدیر عالی نظام سلامت کشور انتظار دارند هر چه سریعتر مقرر فرمایید از مسئولان بیمارستان‌های یاد شده مواخذه به عمل آید که چرا در این شرایط کرونایی و فداکاری بی‌حد و مظلومانه پرستاران، با آنها این گونه رفتار می‌کنند؟»میرزابیگی نوشت:«بنابراین این سازمان از مقام وزارت درخواست می‌کند در صورتی‌که هر بیمارستانی در این روزها اقدام به اخراج و تعدیل نیروهای پرستاری کند، متقابلا وزارت بهداشت در صورت اصرار بیمارستان‌های خاطی بر تصمیم غلط خود، مجوز فعالیت این گونه بیمارستان‌ها را نیز لغو کند.
16	قطعا اقدامات و پیگیری‌های قضایی مصرانه نیز توسط سازمان نظام پرستاری علیه مسئولان بیمارستان‌های مذکور صورت خواهد گرفت و تحت هیچ شرایطی از حقوق حرفه‌ای پرستاران مورد ظلم قرار گرفته کوتاه نخواهد آمد.
17	»هیئت مدیره نظام پرستاری تهران بزرگ نیز در نامه‌های جداگانه‌ای به رئیس جمهور، وزیر بهداشت و وزیر کار با شرم‌آور خواندن اقدام برخی از بیمارستان‌های خصوصی در اخراج پرستاران به شدت به آن انتقاد کرد و خواهان رسیدگی به این موضوع شد.
18	در بخشی از بیانیه هیئت مدیره نظام پرستاری آمده است:«هیئت مدیره نظام پرستاری تهران بزرگ ضمن تقبیح جدی عملکرد شنیع برخی بیمارستان‌های خصوصی، از دیگر بیمارستان‌های خصوصی دیگری که کماکان همراه با بخش‌های کشوری و لشکری خود را متعهد به حفاظت از تندرستی مردم و حفظ کرامت مدافعان سلامت می‌داند، خاضعانه تقدیر می‌نماید.
19	رجاء واثق داریم که «این نیز بگذرد» لیکن در اوضاع کنونی پاندمی ویروس کرونا که دنیا به جدّ به نیروی مراقبتی نیازمند است، بی‌تدبیری عده‌ای قلیل، پرستارانی که دل در گرو خدمت به میهن عزیز خود داشتند را به سادگی از کار بیکار نمود تا رحل عزیمت به آنسوی آب‌ها را در ذهن بپرورانند و چه بسا در دل با خود زمزمه کنند:«عدو شود سبب خیر گر خدا خواهد»با تمام این انتقادات اما معاون کل وزارت بهداشت حکایت دیگری از این ماجرا دارد.
20	ایرج حریرچی در نشست خبری با اصحاب رسانه از طریق ویدئوکنفرانس در رابطه با تعدیل و اخراج برخی پرستاران توسط بیمارستان‌های خصوصی،گفت:«بخش خصوصی در تمام دنیا تابع ملاحظات اقتصادی خاص خودش است.
21	همچنین در کل دنیا، بخش‌‌های خصوصی زیادی نیروهای خود تعدیل کردند که متولی آن وزارت رفاه است قانون کار در این رابطه حاکم است.
22	ما در این رابطه کارویژه‌ای نداریم.
23	تنها می‌توانیم به بیمارستان‌های خصوصی توصیه کنیم در دوره مشکلات با همدیگر مدارا کنید.
24	»
