tabnak_data###اخبار تایید نشده از استقرار جنگنده‌های «اف-۳۵» آمریکا در عربستان / رایزنی کرد‌های سوریه با مسکو برای مذاکره با دمشق / حمله به نیرو‌های آمریکایی در افغانستان/ توافق هیات‌های ترکیه و روسیه بر سر ادامه مذاکرات درباره ادلب###https://www.tabnak.ir/fa/news/957748/اخبار-تایید-نشده-از-استقرار-جنگنده‌های-اف-۳۵-آمریکا-در-عربستان-رایزنی-کرد‌های-سوریه-با-مسکو-برای-مذاکره-با-دمشق-حمله-به-نیرو‌های-آمریکایی-در-افغانستان-توافق-هیات‌های-ترکیه-و-روسیه-بر-سر-ادامه-مذاکرات-درباره-ادلب###['صفحه نخست', 'بین\u200cالملل']###2020-02-09 08:00:00###۹۵۷۷۴۸###['تحولات خاورمیانه', 'تحولات سوریه', 'تحولات عراق', 'تحولات یمن', 'ایران و آمریکا', 'اروپا', 'برجام']
1@@@2
1	رایزنی کرد‌های سوریه با مسکو برای مذاکره با دمشق، حمله به نیرو‌های آمریکایی در افغانستان، توافق هیات‌های ترکیه و روسیه بر سر ادامه مذاکرات درباره ادلب و هشدار ماکرون درخصوص تنش در خلیج فارس و دریای مدیترانه، از جمله مهم‌ترین خبر‌ها و رویداد‌های مرتبط با خاورمیانه در ۲۴ ساعت گذشته بوده اند.
2	در این میان، باید به اخبار تایید نشده از استقرار جنگنده‌های «اف۳۵» آمریکا در عربستان نیز اشاره کرد.
3	به گزارش «تابناک»؛ برخی منابع خبری شنبه شب از استقرار چند فروند جنگنده‌ «اف۳۵» نیروی هوایی ایالات متحده در عربستان خبر دادند.
4	منابع آگاه امور هوانوردی با ذکر این ادعا در شبکه‌های اجتماعی، نوع این جنگنده‌ها را «اف۳۵ لایتنینگ – II» ذکر کردند.
5	گفته می‌شود، این نخستین حضور جنگنده‌های اف۳۵ آمریکا در عربستان است.
6	گفته می‌شود، این جنگنده‌ها در پایگاه هوایی «شاهزاده سلطان» که در حال حاضر محل استقرار نیروهای آمریکایی در عربستان سعودی است، فرود آمده‌اند.
7	در تصاویر منتسب به این رویداد دست‌کم دو جنگنده اف۳۵ مشاهده می‌شود.
8	نیروی هوایی آمریکا پیشتر و همزمان با تشدید تنش در منطقه از استقرار چند فروند جنگنده‌ اف۳۵ خود در پایگاه هوایی واقع در امارات خبر داده بود.
9	منابعی در میان مسئولان کرد سوریه گفتند، هیأتی از میان آن‌ها چندی پیش در پایگاه «حمیمیم» با مسئولان روس دیدار کرده‌اند تا در خصوص مذاکره با دولت سوریه به جمع‌بندی برسند.
10	این منابع به روزنامه الشرق الاوسط گفتند، مسئولان کرد در این دیدار تلاش کردند، از طرف روسی بخواهند تا موافقت دولت سوریه برای مذاکرات مستقیم را جلب کند.
11	در این دیدار همچنین طرفین در خصوص سرنوشت هفت منطقه «خودمختاری» محلی و همچنین آینده نیروهای دموکراتیک سوریه (قسد) و نیروهای امنیت داخلی (آسایش) و مناطق حضور آن‌ها و نقششان در آینده گفت‌وگو کردند.
12	«الهام احمد» رئیس هیأت اجرایی «شورای دموکراتیک سوریه»، «مصطفی شیخ» رئیس ائتلاف «الکردی»، «احمد سلیمان»، عضو دفتر سیاسی حزب «پیشرفت کردی» و «سنحریب برصوم» رئیس حزب «اتحاد سریانی» در کنار چند تن از مسئولان شاخص کرد در این نشست حضور داشتند.
13	«الهام احمد»در دهم نوامبر ۲۰۱۹ نیز به الشرق الاوسط گفته بود، با اعلام خروج آمریکا از سوریه، نیروهای قسد به گفت‌وگو با دولت سوریه فکر می‌کنند.
14	او همچنین از توافق نظامی با دمشق در خصوص حضور ارتش سوریه و پلیس نظامی روسیه در مرزها خبر داده و گفته بود، کردهای سوریه تلاش کرده‌اند تا دولت سوریه رسما «منطق خودمختاری» را در قانون اساسی به رسمیت بشناسد.
15	«الهام احمد» همچنین خواستار حضور نیروهای «دموکراتیک سوریه» در قالب ارتش سوریه در توافق با وزارت دفاع سوریه شده بود.
16	فرماندهی نیروهای آمریکایی در افغانستان اعلام کرد، نیروهای آمریکایی در این کشور در ولایت «ننگرهار» مورد حمله قرار گرفته‌اند.
17	بر اساس اعلام خبرنگار «فاکس‌نیوز»، این حمله زمانی انجام شد که نیروهای آمریکایی و افغانستانی در حال انجام عملیات در استان ننگرها بودند.
18	فرماندهی نیروهای آمریکایی در افغانستان اعلام کرد، جزئیات بیشتری درباره این حمله و تلفات آن اعلام خواهد شد.
19	این حمله در حالی انجام می‌شود که برخی کشورهای عضو «ناتو» در حال انجام بررسی‌های لازم برای خارج کردن هزاران تن از نیروهای خودشان از افغانستان، همزمان با طرح آمریکا برای کاستن از نیروهای خود در این کشور هستند.
20	روزنامه نیویورک‌تایمز چهارشنبه گذشته در گزارشی نوشت، تصمیم دولت «دونالد ترامپ»، رئیس‌جمهور آمریکا برای کاستن از نیروهای آمریکا از ۱۲۰۰۰ تن به ۸۵۰۰ تن باعث آغاز بحث‌هایی در میان ۲۹ کشور عضو ائتلاف ناتو و برخی از دیگر کشورهایی شده که در افغانستان نیرو دارند.
21	روزنامه آمریکایی نوشته، در حالی که برخی از کشورها معتقدند باید شمار نیروهای خود در افغانستان را کاهش دهند کشورهای دیگری مانند آلمان و ایتالیا بر این باورند که می‌توانند تحت شرایطی نیروهایشان را حفظ کنند.
22	وزارت امور خارجه ترکیه به خبرنگاران اعلام کرد: هیات های مذاکره‌کنندگان دو کشور در این مذاکرات درباره وضعیت شهر ادلب بحث کردند.
23	آنچه مورد تمرکز واقع شد، اتخاذ گام های احتمالی به هدف تضمین یک آتش‌بس در عرصه میدانی و حمایت از فرآیند سیاسی بود.
24	طرف ها تصمیم گرفتند چند روز دیگر به مذاکراتشان ادامه دهند.
25	همچنین طبق اعلام ترکیه این مذاکرات در پشت درهای بسته به مدت سه ساعت به طول انجامید.
26	«امانوئل ماکرون»، رئیس‌جمهور فرانسه گفت، افزایش تحرکات کشتی‌های جنگی در آب‌های تحت منازعه و انجام رزمایش‌های از پیش اعلام نشده در این مناطق، تهدیدی برای ثبات جهانی هستند.
27	به نوشته خبرگزاری «تاس»، ماکرون در جمع فارغ‌التحصیلان یک دانشکده افسری گفت: «نواحی تنش میان کشورهای مختلف در حال افزایش است، زیرا آن‌ها در آستانه به کار گرفتن نیروهای نظامی خود آن‌ها را به نمایش می‌گذارند».
28	ماکرون افزود: «این اتفاق در شماری از دریاهای تحت منازعه مانند مدیترانه، دریای جنوب چین و خلیج فارس مشاهده می‌شود.
29	در خشکی نیز رزمایش‌های نظامی گسترده‌ای بدون اعلام قبلی انجام می‌شوند.
30	موارد مشابهی نیز در زیر آب و در آسمان نیز مشاهده می‌شود و در این خصوص آزمایش موشک‌های دفاعی با بمب‌افکن‌های راهبردی همچنان تداوم دارد».
31	رئیس‌جمهور فرانسه در ادامه گفت: صحنه‌های جدید تقابل میان بازیگران جهانی «در فضای دیجیتال به یک واقعیت بدل شده است».
32	سخنان ماکرون در حالی بیان می‌شود، هفته گذشته فرانسه آغاز به کار ائتلاف دریایی اروپا با هدف «تضمین آزادی تردید دریایی» در خلیج فارس و تلاش برای تنش‌زدایی با ایران را اعلام کرد.
