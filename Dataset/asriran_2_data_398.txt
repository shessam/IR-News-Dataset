asriran_2_data###سرپرست استقلال: استراماچونی می‌خواهد از واریز پولش مطمئن شود/ او دوشنبه می‌آید###https://www.asriran.com/fa/news/703457/سرپرست-استقلال-استراماچونی-می‌خواهد-از-واریز-پولش-مطمئن-شود-او-دوشنبه-می‌آید###['ورزشی']###2019-12-14 10:31:00###۷۰۳۴۵۷###['استراماچونی', 'استقلال']
24@@@25@@@26
1	سرپرست باشگاه استقلال گفت:متاسفانه یکسری افراد در تلاش هستند استقلال را به حاشیه ببرند ولی من این اجازه را به آنها نمی‌دهم.
2	اسماعیل خلیل‌زاده در گفت‌و‌گو با خبرنگار ورزشی خبرگزاری فارس، در خصوص چگونگی روند پرونده آندره‌آ استراماچونی با استقلال اظهار داشت: پیش از این حواله‌ای را به مبلغ بیش از صد و هشت هزار و پانصد یورو به حساب او واریز کردیم ولی تحریم‌های ظالمانه علیه کشور باعث شده تا دچار مشکل شویم و این پول برگشت بخورد.
3	در دفعات گذشته از امارات و ترکیه برای او پول واریز کردیم که اسناد آن موجود است ولی این صد و هشت هزار و پانصد یورو برگشت خورد.
4	وی افزود: از روزی که وارد ترکیه شدم سعی کردم این مبلغ را به شماره حسابی که استراماچونی در کشور چک داده بود واریز کنم.
5	متاسفانه وقتی به همه بانک‌ها مراجعه کردیم متوجه می‌شدیم که در روز بیش از 25 هزار یورو نمی‌توانیم به حساب شخصی کسی واریز کنیم.
6	به همین دلیل وزیر ورزش اصرار داشت سریعتر این موضوع حل شود و در این بین تلاش کردیم از او کمک بگیریم.
7	در نهایت هم وزیر با معاون وزیر امور خارجه صحبت کرد.
8	سرپرست باشگاه استقلال تصریح کرد: بعد از صحبت‌های آقای سلطانی‌فر با وزیر امور خارجه من نزد سرکنسول ایران در استانبول رفتم و با او صحبت کردم.
9	همانجا 108 هزار یورو به صورت نقد پرداخت کردم و در ادامه سرکنسول ایران با بیات و معاونش در ایتالیا تماس گرفت.
10	قبل از این تماس هم وزیر مجددا با عراقچی و عراقچی نیز با سفارت ایران در ایتالیا تماس گرفت و روند ماجرا را به وی توضیح داد.
11	البته استراماچونی در این چند روز 2 جلسه با سفیر ایران در ایتالیا برگزار کرده بود و مقرر شد که سرمربی استقلال در این کشور حساب جدیدی باز کند و ما پول را از ترکیه به سفارت ایران در ایتالیا واریز کنیم.
12	سرپرست باشگاه استقلال ادامه داد: بعد از این نشست‌ها استراماچونی به سفیر و سرکنسول ایران در ایتالیا اعلام کرد که وی از باشگاه 160 هزار یورو طلبکار است نه 100 هزار یورو، به همین دلیل با وزیر ورزش و اعضای هیات مدیره صحبت کردم و چون تیم به این مربی نیاز دارد در نهایت مقرر شد آن 50 هزار یوروی باقیمانده را هم به حساب وی واریز کنیم.
13	با وجود اینکه باشگاه از نظر نقدینگی دچار مشکل بود ولی این رقم را از حساب شخصی‌ام به حساب سفارت ایران در ایتالیا واریز کردم.
14	خلیل‌زاده تصریح کرد: امیر سلطانی با وکیل استراماچونی که در قطر حضور دارد مذاکرات متعددی انجام داده است.
15	خواسته اول استراماچونی که 160 هزار یورو بوده پرداخت شده و کسر قرارداد وی از 2 سال به یک سال نیز مورد موافقت قرار گرفته است.
16	باشگاه استقلال این آمادگی را دارد که قراردادی جدید بنویسد اگر چه فسخ قرارداد قبلی به صورت یک طرفه هنوز مورد تائید ما نیست.
17	وی تاکید کرد: در حال حاضر سلطانی در رم حضور دارد و قرار است با این مربی جلسه‌ای داشته باشد.
18	نهایتا فکر می‌کنم این مربی روز دوشنبه در صورتی که اعتماد صد در صد و یقین پیدا کند که پول به حسابش نشسته است به ایران سفر خواهد کرد.
19	امروز هم صالح مصطفوی روی نیمکت می‌نشیند.
20	از وزیر ورزش هم تشکر ویژه می‌کنم که در این 3 روز هر 15 دقیقه یکبار پیگیر این موضوع بود.
21	بیات در سفارت ایتالیا و هموطنان دیگر هم در این راه برای ما خیلی زحمت کشیدند.
22	اینکه همه می‌گویند چرا اتفاقی نیفتاده دلیل دارد و امیدوارم همه بدانند تحریم چیست و چقدر کار کشور ما را دچار مشکل کرده است.
23	سرپرست باشگاه استقلال اضافه کرد: امیدوارم سرانجام تا روز دوشنبه استراماچونی در تهران باشد و هدایت تیم را ادامه بدهد.
24	متاسفانه یکسری افراد در تلاش هستند استقلال را به حاشیه ببرند ولی من این اجازه را به آنها نمی‌دهم.
25	تا ساعتی که سرپرست باشگاه هستم امور تیم را پیگیری می‌کنم و شب گذشته هم با کاپیتان تیم صحبت کردم.
26	امیدوار هستم با تلاش‌های صورت گرفته استقلال امروز برنده بازی باشد تا به امید خدا سرمربی تیم از بعد از این بازی مجددا به کار خود ادامه بدهد.
27	خلیل‌زاده در خصوص اینکه گفته می‌شود استراماچونی ارتباط خوبی با وی ندارد خاطرنشان کرد: اصلا قرار نیست هیات مدیره به روابط با سرمربی تیم ورود کند.
28	شان هیات مدیره نباید این باشد.
29	تا الان هم اگر کاری صورت گرفته توسط مدیرعامل قبلی انجام می‌شد و ما ورودی به کارهای سرمربی نداشتیم.
