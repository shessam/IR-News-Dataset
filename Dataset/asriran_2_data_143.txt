asriran_2_data###انتظار از شیخ؛ رکورد برهانی را بشکن###https://www.asriran.com/fa/news/698272/انتظار-از-شیخ-رکورد-برهانی-را-بشکن###['ورزشی']###2019-11-14 09:29:00###۶۹۸۲۷۲###['استقلال', 'شیخ دیاباته']
14@@@15@@@16
1	شیخ دیاباته با یک روز تأخیر روز دوشنبه به تمرین استقلال اضافه شد و در این بین بعد از صحبت با استراماچونی و بدنساز تیم به تمرینات اختصاصی پرداخت.
2	البته دیاباته مشکلی از بابت مصدومیت حس نمی‌کند اما او با روش مشخصی تمرین می‌کند تا بتواند با شروع مسابقات لیگ برتر در فرم قبلی خود در ترکیب استقلال به میدان برود.
3	به گزارش ایران ورزشی، دیاباته بعد از یک ماه دوری از میادین در بازی با تراکتورسازی و صنعت نفت به ترکیب استقلال اضافه شد و توانست 4 گل به نام خود ثبت کند تا حالا بعد از شهریار مغانلو در رتبه دوم بهترین گلزنان لیگ برتر قرار بگیرد.
4	خیلی‌ها در ابتدای فصل معتقد بودند که این همه پافشاری برای آوردن دیاباته لزومی نداشت و مصدومیت‌های پیاپی این بازیکن هم باعث شد تا به نوعی حرف منتقدان تأیید شود اما به مرور زمان شرایط برای این بازیکن تغییر کرد تا اینکه در دو بازی حساس شیخ توانست چهار گل بزند.
5	گل‌هایی که او به ثمر رساند این بازیکن را در جدول گلزنان به مقام دوم رساند تا استقلال بعد از مدت‌ها مهاجمی داشته باشد که در جدول گلزنان برای حریفان شاخ و شانه می‌کشد.
6	حالا شاید حرف‌های کالدرون سرمربی پرسپولیس در مورد دیاباته بیشتر ملموس باشد.
7	سرمربی پرسپولیس قبل از بازی دربی به این نکته اشاره کرد که در ابتدا او دیاباته را انتخاب کرده بود اما به دلیل اینکه باشگاه پرسپولیس نتوانست پول این بازیکن را پرداخت کند، استقلال شیخ را جذب کرد.
8	در آن مقطع خیلی‌ها از حرف سرمربی پرسپولیس خنده‌شان گرفت چرا که دیاباته به مهاجم بی اثری در استقلال تبدیل شده بود که دائماً مصدوم می‌شد اما ارزش حرف‌های کالدرون در چند هفته اخیر برای هواداران استقلال مشخص شده، مهاجمی که خیلی‌ها به دلیل فیزیک بدنی که دارد او را چندان در پست مهاجم موفق نمی‌دانند اما دیاباته با همین فیزیک بدنی در چند هفته اخیر همه را به خاطر چهار گلی که برای استقلال به ثمر رسانده شگفت‌زده کرده است.
9	مهاجم استقلال این روزها اما بنا به توصیه استراماچونی تمرینات مخصوصی را انجام می‌دهد تا به آمادگی کامل برسد.
10	در این میان اما آنچه باعث نگرانی هواداران استقلال می‌شود قرارداد این بازیکن است.
11	طی سال‌های گذشته بازیکنانی بودند که قراردادشان طوری تنظیم شده بود که خیلی راحت از استقلال جدا شدند و هیچ کس نتوانست کاری بکند.
12	نمونه بارز آن هم قرارداد تیام و پاتوسی بود که به رغم عملکرد خوبی که در استقلال داشتند اما به دلیل داشتن قراردادهای پرابهام از استقلال جدا شدند تا مسئولان این باشگاه دوباره برای خرید بازیکنانی در حد و اندازه‌های آنها به زحمت افتاده و در آخر هم موفق نباشند.
13	حالا دیاباته هم به نوعی شرایط تیام و پاتوسی را دارد و همان نگرانی‌ها برای این بازیکن هم حس می‌شود.
14	اگر دیاباته بتواند بازی‌های چند وقت اخیر خود را استمرار ببخشد درنهایت بعید نیست که استقلال در جدول گلزنان لیگ هم دوباره صاحب نماینده شود.
15	آخرین بازیکنی که توانست در استقلال به آقای گلی دست پیدا کند آرش برهانی بود و بعد از این بازیکن هیچ کس در این امر موفق نبوده است.
16	شاید دیاباته بتواند در فصل نوزدهم رکورد را از آرش بگیرد.
