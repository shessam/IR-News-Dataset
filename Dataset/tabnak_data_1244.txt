tabnak_data###کرونا به مسئولان هم رحم نکرد/ اسامی مسئولانی که به کرونا مبتلا شده اند+جدول###https://www.tabnak.ir/fa/news/965537/کرونا-به-مسئولان-هم-رحم-نکرد-اسامی-مسئولانی-که-به-کرونا-مبتلا-شده-اند-جدول###['سیاسی،مجلس', 'مجلس شورای اسلامی']###2020-03-13 18:45:00###۹۶۵۵۳۷###['کرونا', 'مسوولان', 'کروناویروس']
1
1	بیش از بیست روز از ورود مهمان ناخوانده کرونا به کشورمان می‌گذرد؛ ویروسی منحوس که شمار بسیاری از مردم را مبتلا کرده و جان برخی از هموطنان را گرفته است؛ مسئولان و نمایندگان مجلس هم از این قاعده مستثنی نبوده و گرفتار شده اند.
2	به گزارش «تابناک»؛ ایپدمی کرونا که بر اساس اعلام سازمان بهداشت جهانی به پاندومی به معنای همه گیری جهانی تبدیل شده، بسیاری از کشور‌های دنیا را درگیر کرده و در ایران هم گرفتاری‌های زیادی به وجود آورده است؛ ویروسی که برایش مسئول، نماینده، هنرمند، افراد مشهور و مردم عادی تفاوتی ندارد و هر فردی را هدف قرار می‌دهد.
3	در ایران هم مسئولان فعلی و سابق، سیاسیون و نمایندگان از یک سو و پرستاران و پزشکان و کادر درمانی از سوی دیگر گرفتار شده و متاسفانه عده‌ای هم جان خود را از دست داده اند.
4	در جدول زیر نام مسئولان فعلی و سابق و فعالان سیاسی مبتلا به کرونا و یا فوت شده بر اثر ابتلا به این ویروس ـ بر اساس اخبار منتشر شده در رسانه‌ها ـ آمده است.
5	فارغ از ابتلای این تعداد مسئول به کرونا، اتفاق دیگری رخ داد که تعدادی از نمایندگان و مسئولان با انتشار فیلم در فضای مجازی و یا متنی در صفحات شخصی خود اعلام کرده اند که به این ویروس مبتلا شده و در قرنطینه به سر می‌برند؛ موضوعی که با سیل انتقادات با محور وجود تبعیض در درمان آن‌ها مواجه شد؛ اینکه نحوه مراقبت از آن‌ها در زمان قرنطینه خانگی چه طور است و یا اینکه خوشحالی آن‌ها از ابتلا به کرونا چه دلیلی دارد؟!
6	عده‌ای هم انتقادات تندی به پارلمان داشتند، مبنی بر اینکه چرا علی رغم کمبود کیت تشخیص کرونا از ۱۰۰ نماینده مجلس تست گرفته شده است؟در این باره ابوالفضل موسوی، نماینده یزد توضیح داد که نمایندگان در دوران انتخابات در همه جای کشور حضور داشته و بعد در جلسه علنی مجلس شرکت کردند؛ بنابراین هر یک از آن‌ها می‌توانستند ناقل ویروس باشند؛ به همین دلیل از نمایندگان تست کرونا گرفته شد تا از انتشار این ویروس در سراسر کشور از سوی نمایندگان به مردم جلوگیری شود.
7	البته که اعلام علنی تست مثبت هم جلوه خوبی نداشته و باعث نگرانی مردم و از دست رفتن امید آن‌ها می‌شود.
8	علی ربیعی، سخنگوی دولت هم با رد وجود تبعیض در درمان مسئولان نسبت به مردم عادی گفت: مبتلا شدن برخی از مسئولان دولتی نشان از سطح بالای تماس اجتماعی آن‌ها و حضورشان در بین مردم دارد و اینکه فاصله‌ای بین آن‌ها نیست.
9	اما شاید بهترین پاسخ به انتقادات بحق مردم را عباس صالحی، وزیر فرهنگ و ارشاد اسلامی داد که گفت: «دغدغه مردم، کروناگرفتگی من و شما نیست، خودبزرگ‌بینی را کنار بگذاریم.
10	»به هر حال در شرایطی که طبق آخرین آمار وزارت بهداشت، تعداد مبتلایان به کروناویروس در روز پنجشنبه ۲۲ اسفند به ۹ هزار تن رسیده که مسئولان و مقامات را هم بی‌نصیب نگذاشته، انتظار حداقلی مردم این است که مسئولان در کنار آن‌ها بوده و به بهانه تزریق روحیه امید از نمایش دادن و انجام اقداماتی پرهیز کنند که نتیجه آن تنها تاسف و حتی خشم مردم خواهد بود.
