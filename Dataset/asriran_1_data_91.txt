asriran_1_data###پرسپولیس آه در بساط ندارد؛ همه پول می‌خواهند###https://www.asriran.com/fa/news/709938/پرسپولیس-آه-در-بساط-ندارد-همه-پول-می‌خواهند###['ورزشی']###2020-01-21 12:18:00###۷۰۹۹۳۸###['پرسپولیس', 'پول']
25@@@26
1	پرسپولیس که با جذب یحیی گل‌محمدی و اوساگونا نقل‌وانتقالات زمستانی را به اتمام رساند و برای به خدمت گرفتن استوکس ایرلندی هم تلاش می‌کند، با مشکلات شدید مالی مواجه است، مشکلاتی که می‌تواند دردسرهای انصاری‌فرد را بیشتر کند.
2	به گزارش فرهیختگان، قرمزها هنوز موفق به درآمدزایی نشده‌اند و پولی هم برای شروع نیم‌فصل دوم به اعضای تیم پرداخت نکرده‌اند.
3	در گزارش امروز به این مساله پرداخته‌ایم که در ادامه می‌خوانید.
4	چالش باشگاه برای جذب آنتونی استوکس همچنان ادامه دارد.
5	او قرار بوده در دبی پای میز مذاکره بنشیند، اما به خاطر اینکه گذرنامه‌اش اعتبار کافی نداشت، این جلسه به تاخیر افتاد و قرار است امروز و فردا برگزار شود.
6	مشکل بزرگ‌تر اما به خواسته مالی او مربوط است.
7	مهاجم اسبق تراکتور 30 درصد از رقم قرارداد مورد توافق را پیش می‌خواهد.
8	مسئولان باشگاه که پیش‌نویس قرارداد را هم با استوکس امضا کرده‌اند، می‌گویند این پول را تهیه خواهند کرد تا توافق نهایی در دبی انجام شده و تا پایان هفته جاری این بازیکن را به ایران بیاورند.
9	البته بحث شکایت تراکتور از این بازیکن نیز مطرح شده، اما مسئولان باشگاه می‌گویند معمولا وسط فصل حکمی نمی‌آید و آنها قبل از شروع نیم‌فصل دوم مشکلی برای عقد قرارداد با استوکس ندارند.
10	این بحث نیز مطرح شده که او به خاطر شکایت تراکتور از آدنااسپور ترکیه جدا شده که پرسپولیسی‌ها در این خصوص نیز اعلام کرده‌اند که از تیم ترکیه‌ای استعلام گرفته‌اند و مشخص شده جدایی مهاجم ایرلندی ربطی به شکایت تراکتور نداشته و به خواست خود بازیکن انجام شده است!حتما طی روزهای اخیر در جریان اخبار مربوط به توافق نمایندگان باشگاه پرسپولیس با گابریل برزیلی در دبی قرار گرفته‌اید.
11	بازیکن اسبق قرمزها 120 هزار دلار از باشگاه طلب داشت و بابت آن از فیفا حکم گرفت.
12	مدیران وقت باشگاه این مبلغ را به حساب مدیربرنامه گابریل واریز کردند، اما او که ظاهرا خودش هم از بازیکن برزیلی طلبکار بوده، تنها 18 هزاردلار از این مبلغ را به گابریل پرداخت کرده که باعث شکایت دوباره او شده است.
13	در ادامه فیفا طی مکاتبه با مدیران پرسپولیس تاکید کرد که این مبلغ باید به گابریل پرداخت می‌شده، نه مدیربرنامه‌اش!
14	مدیر وقت باشگاه (گرشاسبی) نیز با این بازیکن به توافق رسید تا در چند قسط طلبش را بدهد که 23 هزار دلار از این پول هنوز پرداخت نشده و باعث شکایت دوباره او شده است.
15	درنهایت این بازیکن در مذاکرات اخیر در دبی پذیرفته که به باشگاه برای پرداخت این مبلغ باقی‌مانده مهلت بدهد.
16	سوال اصلی اما اینجاست که تکلیف آن 102 هزار دلار که مدیربرنامه این بازیکن به جیب زده، چیست و چرا باشگاه پیگیر این مساله نشده است.
17	رقم بدهی باشگاه به اعضای تیم درحال افزایش است.
18	قرار بوده یحیی گل‌محمدی و دستیارانش در ابتدای کار 30درصد از رقم قراردادهای خود را بگیرند، اما این اتفاق رخ نداد.
19	مدیران باشگاه به مربیان گفته‌اند که فعلا درگیر مشکلات مالی هستند و توان پرداخت ندارند و آنها نیز قبول کرده‌اند که بدون دریافتی کار را شروع کنند.
20	اوساگونا خرید جدید و نیجریه‌ای نیز برخلاف وعده‌های باشگاه هنوز پولی نگرفته، ضمن اینکه بازیکنان نیز قرار بوده 15 درصد از قراردادهای خود را قبل از شروع نیم‌فصل دریافت کنند که به آنها هم این پول پرداخت نشده است.
21	ماجراهای بشار رسن و پرسپولیس کماکان ادامه دارد.
22	او یکی از بازیکنان فعلی تیم است که بیشترین بدهی را از باشگاه دارد.
23	ستاره عراقی که مصاحبه‌های تنش‌زای زیادی از وی در رسانه‌های کشورش منتشر شده،330 هزار دلار طلبکار است.
24	نکته جالب اینجاست که مدیران باشگاه می‌دانند رسن مطابق قانون می‌تواند هر زمان که بخواهد تیم را ترک کند و هیچ تضمینی برای ماندن او بدون دریافت پول وجود ندارد.
25	سوال مهم از مدیران پرسپولیس این است که از چه طریقی می‌خواهند این همه بدهی را پرداخت کنند؟ آیا باشگاه منبعی برای درآمدزایی دارد؟ خودشان می‌گویند منابعی تهیه کرده‌اند و چشم به دریافت بخشی از مطالبات قبلی‌شان دارند.
26	این امیدواری را هم داده‌اند که تا دو ماه دیگر به شرایط مالی نرمالی برسند.
27	گابریل کالدرون که نیم‌فصل اول هدایت قرمزها را برعهده داشت، الان جزء طلبکاران باشگاه محسوب می‌شود.
28	او از طریق مدیربرنامه‌اش با اعضای هیات‌مدیره در ارتباط بوده و به‌طور شفاهی خواسته بود که مطالبات خودش و بازیکنان پرداخت شود تا برگردد.
29	هیات‌مدیره این خواسته را به انصاری‌فرد منتقل کرد و مدیرعامل نیز توانست 124 هزار دلار به حساب کالدرون واریز کند، ضمن اینکه بخشی از ارقام قرارداد بازیکنان نیز در آن زمان پرداخت شد، اما درنهایت مربی آرژانتینی به ایران بازنگشت و قرمزها هم سراغ گل‌محمدی رفتند.
30	البته اینکه کالدرون پول را گرفت و نیامد، مشکل قانونی برایش ایجاد نمی‌کند، چون قبل از اینکه کار به اینجا بکشد مطابق قانون قراردادش را فسخ کرده و برای توافق دوباره درحال مذاکره بود.
31	او البته هنوز بخشی از قراردادش را طلبکار است و احتمالا بعد از نامه شکایت برانکو، یک شکایت خارجی دیگر در راه خواهد بود.
