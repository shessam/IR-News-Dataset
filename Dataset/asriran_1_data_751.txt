asriran_1_data###روحانی: در موضوع کرونا با مردم صادقانه سخن گفتیم/ از روزهای سخت عبور می‌کنیم###https://www.asriran.com/fa/news/719320/روحانی-در-موضوع-کرونا-با-مردم-صادقانه-سخن-گفتیم-از-روزهای-سخت-عبور-می‌کنیم###['سیاسی']###2020-03-18 13:23:00###۷۱۹۳۲۰###['کرونا', 'روحانی']
23@@@24
1	رئیس جمهور با بیان اینکه حتی یک روز در اعلام بیماری کرونا تاخیر نکردیم، گفت: در بیان این موضوع با مردم صریح صحبت کردیم.
2	به گزارش ایسنا، حجت‌الاسلام و المسلمین حسن روحانی امروز در حاشیه آخرین جلسه هیات دولت در سال ۹۸ با اشاره به شیوع بیماری کرونا در کشور اظهار کرد:‌ در زمینه تامین مواد مورد نیاز مردم از جمله مواد غذایی، و بهداشتی، تهران را می‌توان با لندن و برلین و پاریس مقایسه کرد.
3	قفسه فروشگاهای این شهرها خالی شد و حتی برای دستمال کاغذی بین دو نفر دعوا راه افتاد، اما ما امکانات لازم را تامین کردیم.
4	وی ادامه داد: واردات مواد غذایی و کالاهای اساسی ۱۹ درصد بیش از سال گذشته است.
5	تا اسفند ۴۳ میلیارد دلار واردات داشتیم و ۴۱ میلیارد دلار هم صادرات.
6	بانک مرکزی بیش از ۳۹ میلیارد دلار ارز برای واردات واگذار کرده و ۱۴.
7	۸ میلیارد دلار برای کالاهای اساسی پرداخت شده است و اکنون ذخایر کالاهای اساسی ما از همه سال بهتر است.
8	رییس جمهور ادامه داد: ما در موضوع بیماری کرونا با مردم صریح صحبت کردیم.
9	مردم به صحبت عده‌ای در فضای مجازی توجه نکنند.
10	ما ۳۰ بهمن فهمیدیم کرونا آمده است و وقتی تست‌های قم در تهران آزمایش و مشخص شد نتیجه کرونا مثبت است، یک روز در اعلام آن تاخیر نکردیم.
11	می‌توانستیم بعد از انتخابات اعلام کنیم ولی ما با مردم صادقانه صحبت کردیم.
12	روحانی خاطرنشان کرد:‌ تبلیغات دروغین در مورد کرونا انجام می‌شود.
13	من با روسای علوم پزشکی قم و گیلان صحبت کردم و آنها گفتند در این دو استان از پیک بیماری عبور کردیم.
14	پرسیدم آیا تخت خالی دارید گیلان اعلام کرد ۲۰ درصد تخت‌های بیمارستانی خالی است.
15	مردم توجه کنند که دولت هر امکاناتی را که داشته پای کار آورده است.
16	روحانی با بیان اینکه واردات لازم در حال انجام است، گفت: مردم مطمئن باشند در سراسر کشور هم بخش دولتی و هم خصوصی و هم نیروهای مسلح پای کار هستند و نخواهیم گذاشت کمبود امکانات پزشکی وجود داشته باشد.
17	همچنین هر چه در توان داشته‌ایم برای کسب و کارها و کارگران انجام داده‌ایم؛ برای سه میلیون نفر بسته حمایتی برای ۴ ماه پیش بینی کردیم که اولین بسته واریز شد؛ برای ۴ میلیون نفر هم تسهیلات بانکی در نظر گرفته‌ایم.
18	تسهیلاتی هم در زمینه مالیات و بیمه و تامین اجتماعی و چک‌ها در نظر گرفته و تصویب کردیم که به زودی اجرایی می‌شود.
19	وی با تشکر از رهبری برای تایید مصوبه شورای عالی امنیت ملی تصریح کرد: این مصوبه، تصمیمات ستاد مقابله با کرونا را لازم‌الاجرا می‌داند.
20	بدون تایید رهبری نمی‌توانستیم این مصوبه را اجرا کنیم.
21	رییس‌جمهور با بیان اینکه مداخله بزرگی از سوی دولت برای مقابله با بیماری کرونا انجام شده است، ادامه داد: یک ماه مدارس و دانشگاهها تعطیل شد که با احتساب تعطیلات نوروز در مجموع ۴۵ روز سیستم آموزشی تعطیل شد.
22	به تمام وزارت‌خانه‌ها ابلاغ کردیم هر کسی مرخصی نیاز دارد با او موافقت کنند.
23	باید از علما و ائمه جمعه تشکر کرد که تحجر را شکاندند و نشان دادند که علم و دین یکی است.
24	آسان نیست که نماز جمعه و اماکن متبرکه تعطیل شود، اما به خاطر سلامت مردم این کار انجام شد.
25	ائمه به ما توصیه کردند که زیارت آنها مستحب بوده و حفظ سلامت واجب است و واجب را باید بر مستحب ترجیح داد.
26	رئیس جمهور در بخش نخست اظهارات خود با تبریک پیشاپیش سال جدید بیان کرد:‌ برای ما جای تاسف است که در این نوروز برخی از عزیزان در میان ما نیستند.
27	سردار ما توسط آمریکا ناجوانمردانه ترور شد و حوادثی مثل هواپیمای اوکراینی یا مساله تشییع جنازه این سردار در کرمان پیش آمد و عده‌ای هم در اثر بیماری کرونا جان خود را از دست دادند، اما به نظر من سال ۹۸ سال افتخار ملت بزرگ ایران بود.
28	دشمن تصمیم داشت برای مردم مشکل درست کند اما مردم توانستند از فاجعه، حماسه و از حماسه پیروزی بیافرینند.
29	در بخش اقتصادی با وجود بیشترین فشارهای دشمن موفقیت‌های بزرگی به دست آمده است.
30	برای اولین بار در تاریخ ایران بودجه بدون نفت را پشت سر گذاشتیم.
31	سال ۹۸ سال اداره کشور بدون اتکا به نفت و به‌خصوص در بخش جاری بود.
32	روحانی خاطرنشان کرد: در این سال برای مردم مشکلاتی پیش آمد، اما قهرمانان اقتصادی ما توانستند ثبات و ارامش نسبی را در اقتصاد به وجود آورند.
33	ما از تورم نقطه به نقطه ۵۲ درصد به ۲۵ درصد رسیدیم.
34	آمار ۹ ماهه اول ۹۸ می‌گوید روند رشد اقتصادی مثبت بوده است.
35	آمار سه ماهه سوم ۹۸ هم بیان می‌کند رشد اقتصاد با نفت و بدون نفت مثبت است که این برای تاریخ ما بسیار اهمیت دارد.
36	روحانی با بیان اینکه نگذاشتیم حقوق کارمندان و بازنشستگان یک روز به تاخیر بیافتد، خاطرنشان کرد:‌ برای سال ۹۸ حقوق کارمندان را ۲۰ درصد افزایش دادیم.
37	برای کارگران وضع بهتر بود و برای سال آینده افزایش حقوق کارمندان و کارگران را پیش‌بینی کرده‌ایم.
38	در حد توان تلاش کردم فشار اقتصادی را از مردم کم کنم.
39	یک بسته حمایتی نیز برای ۶۰ میلیون در نظر گرفته و از آبان پرداخت کردیم که سال آینده آن را ادامه خواهیم داد.
40	وی با بیان این که امسال حوادثی داشتیم که در تاریخ ما بی نظیر یا کم نظیر بود، گفت: سیل ۳۵ هزار میلیارد تومان به ما خسارت زد، هر چند دریاچه‌ها و سفره‌های زیرزمینی ما را پر کرد و تولید برق ما هم بهتر شد.
41	ما امسال ۸۰ هزار خانه آسیب دیده در سیل را مرمت کردیم و ۳۰ هزار خانه را هم احداث کردیم.
42	رئیس‌جمهور ادامه داد: در سال ۹۸ مسائل سیاسی و امنیتی مهم داشتیم.
43	ما در برابر دولت‌هایی که نتوانستند به تعهدات برجامی عمل کنند کاهش تعهدات را شروع کرده و آن را در ۵ مرحله ادامه دادیم.
44	صنعت هسته‌ای امروز از هر قید و بندی آزاد و مشروع است.
45	در دادگاه‌های بین‌المللی توانستیم در برابر جنایت آمریکا پیروز شویم.
46	در برابر توطئه آمیکا قاطعانه ایستادیم.
47	آمریکا سردار بزرگ ما را ترور کرد و ما بی‌پاسخ نگذاشته و نخواهیم گذاشت.
48	نیروهای مسلح ما یک پایگاه بزرک امریکا را هدف قرار دادند و آنها پاسخ قاطع در برابر اقدام غلط خود دریافت کردند.
49	روحانی افزود: مردم هم با حضور در مراسم تشییع سردار سلیمانی دشن را شکست دادند.
50	ما با سیستم پدافندی خود پهپاد متجاوز آمریکایی را مورد هدف قرار دادیم و من سراغ ندارم کشوری در اطراف ما که در برابر تجاوز آمریکا اینگونه اقدام کند.
51	از همه نیروهای مسلح که در برابر آمریکا ایستاده اند تشکر می‌کنم.
52	اقدامات بزرگی در زمینه پدافندی انجام شده است و ما د سال آینده باور ۳۷۳ را تکمیل می‌کنیم.
53	روحانی ادامه داد: در برابر خطای انسانی فردی در سقوط هواپیمای اوکراینی هم مردم و مسئولان همدردی کردند و هم نیروهای مسلح مسئولیتش را پذیرفت و در کوتاه‌ترین زمان ممکن واقعیت را گفت و از مردم عذرخواهی کرد این کار در تاریخ خیلی نظیر ندارد.
54	وی ادامه داد:‌ ما در سال‌های 97 و 98 به دنبال اداره زندگی مردم نبودیم بلکه اقدامات توسعه‌ای انجام دادیم.
55	در شش ماهه دوم امسال 227 طرح مهم با 33 هزار میلیارد تومان در زمینه آب و برق و تصفیه خانه انجام شد.
56	در زمینه کشاورزی گندم و برنج ما بی نظیر بود و تقریبا به خودکفایی رسیدیم، در نفت و گاز هم کارهای بزرگی انجام شد و تولید گاز به هزار میلیون متر مکعب در روز رسید.
57	امسال 6 سکوی پارس جنوبی به پایان رسید.
58	رییس جمهور خاطرنشان کرد: بزرگترین کشف نفت تاریخی ایران در میدان نفتی نام آوران با 53 میلیارد بشکه نفت انجام شد.
59	طرح‌های مهم راه نیز انجام شد و این دستاوردها همه در سخت‌ترین شرایط تحریم بدست آمد.
60	83 درصد آزادراه تهران شمال و97 درصد جاده همت به کرج در این دولت انجام شد، این ها سیلی‌هایی بود که به آمریکا زدیم.
61	اقدامات مهمی هم در زمینه آب، برق، جاده، گاز، ارتباطات و مدرسه و بهداشت در روستاها انجام شد.
62	گازرسانی از 14 هزار روستا به 30 هزار روستا رسید.
63	ما مردم مستضعف و گرفتار را رها نکردیم.
64	نمی‌گویم مردم بدون مشکل هستند.
65	معلوم است تحریم برای مردم مشکل درست می‌کند اما ما در حد توان تلاش خود را انجام دادیم.
66	روحانی در پایان با بیان اینکه سال سخت اما پرافتخاری را گذراندیم، گفت: از مردم به خاطر مقاومت و ایستادگی تشکر می‌کنم.
67	ما از روزهای سخت عبور می‌کنیم.
68	دولت با همه وجود در سال جدید آماده است.
69	اولین روز کار رسمی ما در روز شنبه خواهد بود و جلسه دولت هم یکشنبه تشکیل می‌شود.
70	همه وزرا و مسئولینی که لازم است سر کار بوده و تعطیلی نخواهند داشت.
