roozno_data###باید تا پایان فروردین همه‌جا تعطیل شود/ به فرمانداران اختیارات بیشتری داده شود/ طرح فاصله‌گذاری اجتماعی فقط اگر یکپارچه باشد، نتیجه می‌دهد###http://roozno.com//fa/news/420483/باید-تا-پایان-فروردین-همه‌جا-تعطیل-شود-به-فرمانداران-اختیارات-بیشتری-داده-شود-طرح-فاصله‌گذاری-اجتماعی-فقط-اگر-یکپارچه-باشد-نتیجه-می‌دهد###[]###2020-04-05 09:58:00###۴۲۰۴۸۳###['میرزایی نیکو', 'تعطیل']
1
1	نماینده مجلس دهم معتقد است که ستاد مقابله با کرونا می‌بایست تا پایان فروردین ماه کشور را تعطیل اعلام کرده و همچنین مدیریت کنترل بیماری را به دست مردم و معتمدان شهرها بسپارند.
2	به گزارش روزنو :قاسم میرزایی نیکو نماینده مردم دماوند در مجلس دهم در گفت‌وگو باخبرنگار ایلنا، ارزیابی خود از طرح فاصله‌گذاری اجتماعی را اینگونه مطرح کرد: علیرغم اینکه طرح فاصله‌گذاری دیر انجام شد اما باز هم کار بسیار خوبی است که تا حدودی باعث جلوگیری از شیوع بیماری می‌شود؛ اما برای مدیریت این موضوع نمی‌توان برای کارمندان و کارگران و دیگر مسائل فکری نکرد و مساله آنها را به حالت نصفه و نیمه گذاشت.
3	نمی‌شود ۲۰ درصد آنها رفت وآمد داشته باشند و بگویند کارمندان می‌توانند در محل سکونتشان رفت‌وآمد کنند این موضوعی خودساخته است و بخش‌های آن اصلا با یکدیگر هم‌خوانی ندارد.
4	وی تصریح کرد: ستاد مقابله با کرونا باید یک تصمیم قاطع می‌گرفت و اینکه چرا نمی‌تواند یک تصمیم قاطع بگیرد و یک ماه به طور کلی تعطیلی اعلام کند، سوالی مهم و اساسی در ذهن همه است.
5	عضو فراکسیون امید با بیان اینکه موضوع دیگر افرادی هستند که معاش وتامین نیازشان از طریق رفت و آمد می‌گذرد که باید تمهیداتی برای آنها داشته باشیم و به آنها رسیدگی کنیم، گفت: چون به آنها نگفته‌ایم که نیاز و حقوق آنها را پرداخت می‌کنیم و چون می‌گوییم کاری انجام خواهد شد، حقوق‌ها را پرداخت خواهیم کرد و وعده آینده می‌دهیم باعث ایجاد آشفتگی شده است که بخشی از آن حاصل نبود اعتبار لازم در خزانه، بخشی دیگر مدیریت چندگانه و همچنین دخالت‌های مختلف در همه زمینه‌ها است.
6	بنابراین شروع طرح خوب است اما فقط اگر یک پارچه باشد، نتیجه می‌دهد.
7	وی درباره نقش قوه قضائیه در برخورد با خاطیان برای بهتر اجرا شدن این طرح گفت: بخش جزئی در موضوع خاطی‌یابی بی‌توجهی افراد است، اما کسی که نیازمند است و نیازمندی او باعث چنین حرکتی می‌شود، قابل کنترل نیست و بالاخره برای کار خود راهی می‌یابد و حیله‌ای به کار می‌برد.
8	میرزایی نیکو درباره استفاده حاکمیت از توان سلبرتی‌ها در مقابله با کرونا، گفت: خود هنرمندان این کار را شروع کردند اما چون قبلا با آنها با قهر، تقسیم‌بندی و خودی و ناخودی برخود شده است، اگر این حالات کنار گذاشته شود و به صورت ملی نگاه شود شاید بتوان از آنها بهره‌برداری بهتری در این موضوع کرد.
9	عضو کمیسیون امور داخلی کشور و شوراها درباره شیوه مردم محوری برخورد کشورهایی مثل کره‌جنوبی در مقابله با کرونا، با اشاره با انجام فاصله‌گذاری اجتماعی در حوزه انتخابیه دماوند وفیروزکوه از نیمه اسفندماه گفت: تلاش داشتیم که همه اصناف حتی سوپر مارکت‌ها را به کمترین میزان ساعات کار باز بودن برسانیم، بنابراین اگر مدیریت این موضوع را به دست خود مردم بدهند بهتر انجام خواهد شد.
10	وی با بیان اینکه هر شهرستانی فرماندار، شورای تامین و قوه عاقله‌ای دارد که با توجه به بافت مربوط به منطقه خودشان بیماری را مدیریت می‌کنند، تاکید کرد: اما نمی‌خواهند به استانداران و فرماندارن اختیار دهند و این یکی از معضلات ما است که تا زمانی که این اتفاق نیفتد مدیریت آن ممکن نیست؛ باید اختیار داده شود اما در عین حال به آنها کمک داده شد و تقویتشان کنیم.
11	در این شرایط است که با همکاری معتمدان مردم می‌توان نیازمندی‌ها و اهداف آنها را دنبال کرد.
12	وی درباره افزایش تعطیلی ادارات گفت: آقای رئیس‌جمهور فرمودند تا نیمه شعبان این پیک تمام و همه چیز خوب می‌شود در حالی که سخنگوی وزارت بهداشت معتقد است که پیک بیماری در اردیبهشت ماه خواهد بود.
13	میرزایی‌نیکو گفت: باز هم دارند خطا می‌کندن و باید تا پایان فروردین تعطیلی را قطعی کنند و بعد در پایان فروردین با ارزیابی از اوضاع تصمیم تازه‌ای گرفته شود.
