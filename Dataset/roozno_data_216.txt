roozno_data###جنجال لیست انتخاباتی مداحان و ناکامی اصولگرایان در وحدت###http://roozno.com//fa/news/414049/جنجال-لیست-انتخاباتی-مداحان-و-ناکامی-اصولگرایان-در-وحدت###[]###2020-02-17 15:11:00###۴۱۴۰۴۹###['لیست انتخاباتی', 'جنجال']
1
1	این روزها حداقل پنج لیست انتخاباتی منتسب به جریان اصولگرایی منتشرشده است، سخنگوی جبهه پیروان خط امام و رهبری درباره ناکامی اصولگرایان در رسیدن به وحدت و احتمال شکست آنها در انتخابات می‌گوید: هرچند تعدد لیست وجود دارد، اما منشأ آنها لیست شورای ائتلاف است که به‌طور نسبی بر سر آن وحدت وجود دارد.
2	به گزارش روز نو :طی هشت سال اخیر جریان اصولگرا به‌عنوان یک پای ثابت انتخابات نتوانسته به کامیابی کامل دست یابد.
3	بااین‌حال آنها دست از تلاش نکشیده‌اند، بعد از ناکامی جبهه متحد اصولگرایان در انتخابات مجلس دهم و خبرگان رهبری، آستین‌ها را برای انتخابات ریاست جمهوری بالا زدند و جبهه مردمی نیروهای انقلاب(جمنا) را راه‌اندازی کردند و بارها و بارها تأکید کردند این سازوکار به یک انتخابات محدود نمی‌شود؛ بااین‌حال، با شکست نامزد جمنا در انتخابات، وحدت اصولگرایان نیز رو به خاموشی گذاشت.
4	طی یک سال اخیر، برخی چهره‌های اصولگرا از تشکیل شورای وحدت به‌عنوان محفلی برای گفت‌وگوی اصولگرایان و از حضور چهره‌هایی چون ابراهیم رئیسی، غلامعلی حدادعادل، علیرضا زاکانی، سید محمدرضا میرتاج‎الدینی، محسن رضایی و سعید جلیلی در جلسات آن خبر دادند؛ شورایی که علی‌رغم نامش نتوانست نظر پایداری‌ها را جلب کند و آنها اعلام کردند، لیست مستقلی برای انتخابات معرفی کنند.
5	جنجال لیست انتخاباتی مداحان و ناکامی اصولگرایان در وحدتوحدت، کلیدواژه‌ای که طلسم شدچندی پیش نیز چهره‌های اصولگرا از تشکیل «شورای ائتلاف نیروهای انقلاب اسلامی»، متشکل از جمعیت ایثارگران، جمعیت پیشرفت و عدالت، جمعیت جانبازان، جمعیت رهپویان و حزب توسعه و عدالت ایران به‌عنوان سازوکاری برای معرفی نامزدها در انتخابات مجلس یازدهم خبر دادند.
6	علاوه براین، گفته شد حدود ۹۰ نفر از محمدباقر قالیباف تا چهره‌های جبهه پایداری‌ها و نیروهای نزدیک به محمود احمدی‌نژاد برای قرار گرفتن در لیست ائتلافی آنها اعلام آمادگی کرده‌اند؛ اما دیری نگذشت که با جدایی پایداری‌ها رشته وحدت اصولگرایان پاره شد.
7	امروز نیز حداقل پنج لیست انتخاباتی از دل طیف‌های مختلف این جریان بیرون آمده است.
8	لیست «ایران سربلند» با سرلیستی محمدباقر قالیباف، شورای ائتلاف نیروهای انقلاب را نمایندگی می‌کند؛ لیست «مجلس فریادرس» با سرلیستی مرتضی آقاتهرانی، جبهه پایداری را نمایندگی می‌کند؛ «فهرست عدالت‌خواهان» با سرلیستی محمدصادق شهبازی‌ جریان عدالت‌خواه را رهبری می‌کند؛ لیست «ائتلاف مردم» اعضای کابینه احمدی‌نژاد را نمایندگی می‌کند.
9	حتی حاج منصور ارضی، مداح سیاسی معروف نیز، لیستی مشابه شورای ائتلاف را در صفحه اینستاگرامش منتشر کرده، اما قالیباف را حذف و حجت‌الاسلام نبویان، چهره نزدیک به پایداری را سرلیست قرار داده است.
10	گویا وحدت اصولگرایان طلسم شده است.
11	لیست مداحان فرعی استسید کمال‌الدین سجادی، سخنگوی جبهه پیروان خط امام و رهبری درباره تأثیر تعدد لیست‌های انتخاباتی اصولگرایان بر عدم موفقیت آنها در انتخابات مجلس یازدهم می‌گوید: انتظار نمی‌رفت با این حجم از تعدد لیست مواجه شویم، به‌هرحال تعدد لیست باعث تقسیم آرا می‌شود؛ البته باید به این نکته نیز توجه داشت که اغلب اسامی که در این لیست‌ها دیده می‌شود، مشترک و تکراری است.
12	به‌این‌ترتیب اگر مردم بخواهند به شکل ترکیبی هم به این لیست‌ها رأی دهند، باز می‌تواند کمک‌کننده باشد.
13	وی ادامه می‌دهد: امیدواریم در روزهای باقی‌مانده، اصولگرایانی که انتخابات را پیگیری می‌کنند، به لیست واحد برسند؛ چراکه به افزایش آرا کمک می‌کند.
14	این فعال سیاسی اصولگرا بابیان اینکه لیست شورای ائتلاف نیروهای انقلاب ازنظر ما لیست اصلی است، تصریح می‌کند: مگر اینکه آقایان به جمع‌بندی دیگری برسند و لیست دیگری را به‌عنوان مرجع در انتخابات معرفی کنند.
15	سجادی در پاسخ به اینکه چرا اصولگرایان بعد از انتخابات مجلس نهم، نتوانستند به وحدت دست یابند و امروز حتی مداحان نزدیک به این جریان لیست انتخاباتی مستقلی منتشر می‌کند، می‌گوید: لیست‌هایی چون لیست مداحان که به آن اشاره کردید، فرعی هستند؛ در انتخابات گذشته نیز در اردوگاه اصلاح‌طلبی و اصولگرایی، انواع فهرست‌ها با سر لیستی چهره‌های مختلف منتشر می‌شد، اما همواره یک فهرست اصلی وجود داشت.
16	در حال حاضر، حداقل این فهرست برای جبهه پیروان و شورای اسلامی کارمندان، همان لیست شورای ائتلاف است.
17	مجدد تأکید می‌کنم دیگر لیست‌ها نیز مشترکاتی با این لیست دارند، اما چهره‌های دیگری را سرلیست قرار داده‌اند؛ حتی پایداری‌ها، به این موضوع اذعان داشتند.
18	جبهه پیروان همچنان امیدوار است عقلای اصولگرا برای رسیدن به یک فهرست مشترک و واحد تلاش کنند.
19	امروز دیگر چهره‌هایی چون آیت‌الله مهدوی کنی نداریموی درباره موانع وحدت اصولگرایان بعد از هشت سال (انتخابات مجلس نهم) و علی‌رغم ایجاد تشکل‌هایی چون شورای وحدت، جمنا و شورای ائتلاف، می‌گوید: این موضوع آسیب‌شناسی شده است و این رویه باید ادامه پیدا کند.
20	البته باید به این موضوع نیز توجه داشت که جریان اصولگرایی، متشکل از طیف وسیعی است.
21	ازاین‌رو، برخی اختلافات و تنوع دیدگاه‌ها طبیعی است.
22	بعلاوه، در حال حاضر لیستی که به‌طور نسبی نشانه وحدت باشد، وجود دارد.
23	سجادی می‌افزاید: در انتخابات گذشته هم تعدد لیست وجود داشت، اما سرانجام بزرگان اصولگرایی یک لیست را به‌عنوان لیست اصلی معرفی کردند اما آن لیست پیروز نشد.
24	این عضو جبهه پیروان در پاسخ به اینکه آیا اصولگرایان نیز همچون اصلاح‌طلبان نیازمند تأیید چهره‌ای چون سید محمد خاتمی هستند تا بتوانند در انتخابات به وحدت و پیروزی دست یابند یا نه، می‌گوید: نه.
25	ما در جریان اصولگرایی چهره نداریم، بلکه گروه‌های مرجعی چون جامعه مدرسین حوزه علمیه قم و جامعه روحانیت مبارز داریم که به‌طور مثال برای انتخابات خبرگان یک لیست واحد منتشر کردند.
26	در گذشته چهره‌هایی چون آیت‌الله مهدوی کنی چنین نقشی ایفا می‌کردند، اما امروز چنین افرادی نداریم.
27	وی با بیان اینکه در حال حاضر، جامعه روحانیت مبارز تا حدودی نقش گروه مرجع را بازی کرده است، تصریح می‌کند: جامعه مدرسین در انتخابات مجلس شورای اسلامی دخالت چندانی نکرده است.
28	امیدواریم جامعه روحانیت به‌عنوان گروه‌محوری با حفظ نقش پدرانه خود کمک کند تا ما یک لیست واحد و اصلی در انتخابات داشته باشیم.
