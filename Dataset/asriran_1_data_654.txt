asriran_1_data###هشدار سازمان غذا و دارو درباره مسمومیت با الکل صنعتی###https://www.asriran.com/fa/news/718063/هشدار-سازمان-غذا-و-دارو-درباره-مسمومیت-با-الکل-صنعتی###['اجتماعی ']###2020-03-10 12:59:00###۷۱۸۰۶۳###['مسمومیت الکلی']
8
1	معاون وزیر بهداشت و رییس سازمان غذا و دارو در نامه ای به معاونان درمان، بهداشت، پرستاری و همچنین مشاور وزیر و مدیر کل حوزه وزارتی وزارت بهداشت و رییس سازمان نظام پزشکی جمهوری اسلامی ایران ضمن هشدار در خصوص مسمومیت با الکل صنعتی (متانول)، بر اطلاع رسانی این موضوع تاکید کرد.
2	به گزارش ایسنا و بنابر اعلام وبدا، دکتر محمد رضا شانه ساز در این نامه از تهیه اطلاعیه هشدار در خصوص مسمومیت با الکل صنعتی (متانول) خبر داد و درخواست کرد این اطلاعیه به نحو مقتضی به کلیه مراکز و موسسات پزشکی و درمانی تحت پوشش آن معاونت و سازمان اطلاع رسانی شود.
3	وی تاکید کرد: با توجه به شیوع گسترده بیماری ناشی از کرونا ویروس جدید در کشور و تاکید بر بهداشت دست ها و گندزدایی مناسب سطوح در منازل و اماکن و نقش مهم استفاده از اقلام ضدعفونی کننده از جمله فرآورده های بر پایه الکل اتیلیک (اتانول) جهت پیشگیری از این عفونت، متاسفانه بر اساس مشاهدات و اطلاعات بدست آمده از برخی بیمارستان های کشور، مواردی از مسمومیت و فوت در اثر مصرف خوراکی و یا غرغره نمودن محلول های حاوی الکل اتیلیک (اتانول) و حتی در برخی موارد مصرف خوراکی الکل متیلیک (متانول) به اشتباه و با هدف پیشگیری از عفونت کرونا ویروس جدید گزارش شده است.
4	بنابر اعلام وبدا، شانه ساز ضمن تاکید بر اطلاع رسانی از این موضوع درخواست کرده است اطلاعیه هشدار مسمومیت متانول به نحو مقتضی به کلیه مراکز و موسسات پزشکی و درمانی تحت پوشش معاونتها سازمان ها اطلاع رسانی شود.
5	در اطلاعیه سازمان غذا و دارو و هشدار در مورد استفاده از الکل صنعتی و یا متانول برای ضدعفونی و مسمومیت ناشی از متانول آمده است: «ستاد مرکزی اطلاع رسانی داروها و سموم، دفترنظارت و پایش مصرف فرآورده های سلامت، سازمان غذا و دارو اعلام کرد: با توجه به شیوع گسترده بیماری ناشی از کروناویروس جدید یا کووید۱۹ در کشور و تاکید بر بهداشت دستها و گندزدایی مناسب سطوح در منازل و اماکن و نقش مهم استفاده از اقلام ضدعفونی کننده از جمله فرآورده های بر پایه الکل اتیلیک (اتانول) به منظور پیشگیری از این عفونت، متاسفانه بر اساس مشاهدات و اطلاعات به دست آمده از برخی بیمارستانهای کشور، مواردی از مسمومیت در اثر مصرف خوراکی محلولهای حاوی الکل اتیلیک (اتانول) و حتی مرگ اثر مصرف خوراکی الکل متیلیک (متانول) به اشتباه و با هدف پیشگیری از عفونت کروناویروس جدید و کووید۱۹ در برخی از بیماران گزارش شده است.
6	در این رابطه توجه به نکات زیر دارای اهمیت است: بر اساس مستندات علمی، مصرف خوراکی الکل اتیلیک (اتانول) و یاغرغره کردن اتانول در محوطه دهانی هیچ گونه اثری در پیشگیری از عفونت کروناویروس جدید ندارد و با خطر بروز مسمومیت ناشی از اتانول همراه است.
7	الکل متیلیک یا همان متانول، ضمن اینکه دارای اثرات ضدمیکروبی بسیار ناچیزی در مقایسه با الکل اتیلیک (اتانول) است، به علت سمیت بالا، مصرف خوراکی آن با بروز مسمومیتهای شدید، کوری و مرگ همراه است.
8	بر خلاف اتانول که جذب پوستی از پوست سالم ندارد، میزان جذب پوستی متانول به ویژه در پوستهای آسیب دیده بالا بوده و می تواند سبب بروز مسمومیت شود.
9	با توجه به خصوصیت سمی متانول، مراجع و راهنماهای معتبر بین المللی، هیچ گونه توصیه ای مبنی بر استفاده از متانول جهت ضدعفونی دست، پوست، لوازم و تجهیزات پزشکی و سطوح (مانند دستگیره در، میز کار، کف و)غیره وجود ندارد.
10	با توجه به موارد ذکر شده، به هموطنان عزیز توصیه می شود به هیچ وجه از الکل متیلیک (متانول) و یا الکل صنعتی (که حاوی درصدهای مختلفی از اتانول به همراه متانول می باشد)، برای ضدعفونی دست و پوست استفاده نکرده و چنانچه قصد دارند از فرآورده های ضدعفونی بر پایه الکل استفاده کنند، تنها از محلول های آبی الکل اتیلیک (اتانول) و یا فرآورده های استاندارد حاوی الکل اتیلیک (اتانول) با غلظت مناسب (۶۲ تا ۷۰درصد) و با رعایت اصول توصیه شده، استفاده کنند.
11	اسفند ۱۳۹۸ ستاد مرکزی اطلاع رسانی داروها و سموم دفتر نظارت و پایش مصرف فرآورده های سلامت سازمان غذا و دارو»
