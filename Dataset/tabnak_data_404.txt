tabnak_data###لغو تحریم «کاسکو»، سیگنال مذاکراتی دولت آمریکا به ایران؟!###https://www.tabnak.ir/fa/news/956634/لغو-تحریم-کاسکو-سیگنال-مذاکراتی-دولت-آمریکا-به-ایران###[]###2020-02-04 10:50:00###۹۵۶۶۳۴###['کاسکو', 'کشتیرانی کاسکو', 'لغو تحریم', 'ایران', 'چین']
1
1	دولت آمریکا هفته گذشته تحریم غول کشتیرانی چین کاسکو را به خاطر ارتباط با ایران لغو کرد؛ حرکتی که برای برخی این تصور را به وجود آورد که آمریکا درصدد است با نرم کردن فشار تحریمی خود علیه ایران، چراغ سبزی برای ورود این کشور به مذاکراتی تازه برای توافقی جدید، نشان دهد.
2	هنری رومه، تحلیلگر مسائل ایران در گروه اوراسیا هم معتقد است، لغو تحریم کاسکو نشان می‌دهد آمریکا با احتیاط تحریم‌های شرکت‌های بزرگ دولتی چین را مد نظر قرار می‌دهد.
3	در همین ارتباط هم یکی از مقامات دولت آمریکا گفته که لغو تحریم کاسکو نشانه‌ای از تغییر در سیاست آمریکا در قبال ایران نیست و اضافه می‌کند ما هر فعالیتی که قابلیت تحریم را داشته باشد را تحریم می‌کنیم.
4	کیوین بوک، یکی دیگر از کارشناسان نفتی در این باره نظر متفاوتی دارد و می گوید، لغو تحریم‌های کاسکو، بخشی از توافق دولت‌های آمریکا و چین است که بر اساس آن دولت چین متعهد شده در قبال لغو تحریم‌های کاسکو، خرید نفت از ایران را کاهش دهد؛ ایده‌ای که برخی دیگر از کارشناسان هم آن را بخشی از توافق این دو دولت می‌دانند و مشخصا می‌گویند که چین برای گنجاندن لغو تحریم کاسکو در توافق دو دولت، لابی کرده است.
5	در همین ارتباط استیو منوچین، وزیر خزانه داری آمریکا به مقامات چینی پیشنهاد داده است که شرکت‌های دولتی این کشور از خرید نفت ایران کامل امتناع کند و در مقابل پالایشگاه‌های مستقل و غیر دولتی چین از ایران نفت خریداری کنند.
6	بر اساس گزارش‌هایی که نهاد‌های بین المللی انرژی ارائه کرده اند از حدود ۳۹۴ هزار بشکه نفتی که ایران روزانه به فروش می‌رساند ۲۰۱ هزار بشکه آن به چین می‌رود؛ ایران این فروش را از طریق امارات متحده عربی و مالزی انجام می‌دهد؛ تو کشوری که در حوزه انتقال منابع نفتی از کشتی به کشتی در سطح جهان فعال هستند.
7	لازم به ذکر است، آمریکا شرکت کشتیرانی کاسکو را مهرماه در لیست تحریم‌های خود قرار داده بود؛ اقدامی که حرکت حدود ۲۵ نفتکش این شرکت را با اختلال کامل مواجه و به نوعی همه این نفت کش‌ها را زمین گیر کرد و بالتبع اختلالی هم در سیستم حمل و نقل بین المللی نفت ایجاد و هزینه‌ها در این بخش تا حدی افزایش یافت، اما این تحریم نهایتا در دهم بهمن سال جاری به پایان رسید.
8	به گزارش «تابناک جهان»؛ تحلیلگران حوزه حمل و نقل بین المللی انرژی بر این باورند که این اقدام آمریکا را نمی‌توان نشانه‌ای از نرم شدن سیاست فشار حداکثری به ایران تلقی کرد، بلکه این اقدام را می‌توان نشانه‌ای از این موضوع دانست که تحریم بازیگران عمده نفتی، موضوعی نیست که دولت آمریکا هم به راحتی خواستار آن باشد.
9	الیزابت روزنبرگ، مشاور سابق وزارت خزانه داری آمریکا در امور تحریم‌ها در این باره می‌گوید: فکر می‌کنم که لغو تحریم‌های کاسکو نشان می‌دهد، تحریم شرکت‌های خارجی که سیستماتیک نقش پر رنگی در یک بخش اقتصادی بین المللی داشته باشند، چندان پایدار نیست.
10	او اضافه می‌کند، لغو تحریم کاسکو و همچنین شرکت روسی آلومنیوم راسول نشان می‌دهد، آمریکا در سیاست فشار حداکثری اش به ایران، صرفا برای مدت کوتاهی می‌تواند شرکت‌های بزرگ و تاثیرگذار جهانی را تحریم کند و بیش از یک دوره زمانی مشخص نمی‌تواند این تحریم‌ها را ادامه دهد.
