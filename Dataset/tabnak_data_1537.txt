tabnak_data###تهدید آمریکا به تحریم نفتکش‌های حامل محصولات نفتی ایران / واکنش آمریکا به استقرار سامانه موشکی پاتریوت در سوریه / تمدید تحریم های اتحادیه اروپا علیه سوریه / نامه امیر کویت به پادشاه عربستان###https://www.tabnak.ir/fa/news/981150/تهدید-آمریکا-به-تحریم-نفتکش‌های-حامل-محصولات-نفتی-ایران-واکنش-آمریکا-به-استقرار-سامانه-موشکی-پاتریوت-در-سوریه-تمدید-تحریم-های-اتحادیه-اروپا-علیه-سوریه-نامه-امیر-کویت-به-پادشاه-عربستان###['صفحه نخست', 'بین\u200cالملل']###2020-05-29 08:00:00###۹۸۱۱۵۰###['تحولات خاورمیانه', 'تحولات سوریه', 'تحولات عراق', 'تحولات یمن', 'ایران و آمریکا', 'برجام', 'اروپا', 'کروناویروس', 'لیبی']
1@@@2
1	واکنش آمریکا به استقرار سامانه موشکی پاتریوت در سوریه، تمدید تحریم‌های اتحادیه اروپا علیه سوریه، نامه امیر کویت به پادشاه عربستان و انتقاد سناتور آمریکایی از دولت ترامپ بابت اعلام وضعیت اضطراری در قبال ایران، از جمله مهم‌ترین خبر‌ها و رویداد‌های مرتبط با خاورمیانه در ۲۴ ساعت گذشته بوده اند.
2	در این میان، باید به تهدید آمریکا به تحریم نفتکش‌های حامل محصولات نفتی ایران نیز اشاره کرد.
3	به گزارش «تابناک»؛ مقام‌های آمریکایی برای جلوگیری از شکل‌گیری ائتلاف اقتصادی میان ایران و ونزوئلا نفتکش‌های حامل سوخت ایران را به تحریم تهدید کرده‌اند.
4	روزنامه وال‌استریت‌ژورنال مدعی شده، دو کشتی تحت مالکیت یونان که با پرچم لیبری حرکت می‌کردند و حامل محصولات نفتی ایران به مقصد ونزوئلا بودند، برنامه خود برای تحویل محموله‌های خودشان را متوقف کردند.
5	دو نفتکش مذکور در شرایطی اعزام شده بودند که ایران ناوگانی متشکل از پنج نفتکش را برای تحویل بنزین روانه ونزوئلا کرده است.
6	سه نفتکش ایران به مقصد رسیده و دو نفتکش ایران در حال حرکت در مسیر هستند.
7	مقام‌های آمریکایی گفته‌اند، دو کشتی تحت مالکیت یونان در صورت ادامه مسیر به سمت ونزوئلا از دریافت خدمات بیمه و دسترسی به نظام بانکی بین‌المللی محروم می‌شدند.
8	یک مقام آمریکایی گفت: «ما با مالکان کشتی در تماس بوده‌ایم و آنها با خطر بزرگی برای مواجه شدن با تحریم‌ها مواجه هستند.
9	»یک منبع دیپلماتیک و یک مقام آمریکایی به وال‌استریت‌ژونال گفته‌اند، دولت آمریکا در حال بررسی راهکارهایی برای مقابله با حرکت نفتکش‌های حامل محصولات نفتی ایران است.
10	واشنگتن به عنوان مثال در تلاش است کشورهای متحد خود را که این نفتکش‌ها از آب‌های آنها عبور می‌کنند، مجاب کند با این کشتی‌ها به عنوان ناقضان تحریم‌ها برخورد کنند.
11	با وجود این، مقام‌های آمریکایی گفته‌اند که راهبرد آمریکا بازداری است و این کشور قصد درگیری مسلحانه ندارد.
12	وال‌استریت‌ژورنال نوشت: «آمریکا می‌خواهد در بحبوحه همه‌گیری کووید۱۹ از تشدید تنش‌های نظامی در بیخ گوش خودش جلوگیری کند، اما از طرف دیگر خواستار مقابله با بلندپروازی‌های ایران در کارائیب هم هست.
13	»دولت آمریکا با اعمال تحریم‌های یکجانبه و غیرقانونی هر گونه مبادله نفت با دولت‌های ایران و ونزوئلا را ممنوع کرده است.
14	مقام‌های آمریکایی گفته‌اند واشنتگتن هیچ دستاورد سیاسی در جلوگیری از مبادله موقت میان دو کشور برای رسیدن سوخت به مردم ونزوئلا نیست؛ اما می‌خواهد اطمینان حاصل کند که این مبادلات به رویه‌ای دائمی تبدیل نمی‌شود.
15	طبق گزارش این روزنامه، بسیاری از مقام‌های آمریکایی تمایلی برای استفاده از نیروی دریایی آمریکا برای جلوگیری از حرکت نفتکش‌های ایران به سمت ونزوئلا نداشته‌اند.
16	طبق ادعای منابع وال‌استریت‌ژورنال، آمریکا از توسل به تدابیر غیرنظامی نظیر اعمال تحریم‌ها یا اقدامات حقوقی برای توقیف کشتی‌ها در صورت توقف در بندرگاه‌های کشورهای خارجی حمایت می‌کند.
17	«مایلز کاگینز» سخنگوی ائتلاف آمریکایی ضد داعش در حساب کاربری خود در توئیتر اعلام کرد، آمریکا تاکنون سامانه موشکی پاتریوت در سوریه مستقر نکرده است.
18	این نظامی آمریکایی همچنین خبرها درباره استقرار سامانه موشکی پاتریوت را غیر واقعی عنوان کرد.
19	پیش از این، برخی منابع خبری محلی سوریه به نقل از منابع آگاه اعلام کرده بودند که نیروهای ائتلاف آمریکا سه سکوی سامانه موشکی پاتریوت را در دومین پایگاه بزرگ این ائتلاف در دیرالزور مستقر کرده‌اند.
20	منابع مذکور همچنین اعلام کرده بودند، نیروهای ائتلاف آمریکا قصد دارند سکوهای دیگری در مواضع مختلف حومه دیرالزور مستقر کنند.
21	جوزف بوریل مسئولیت سیاست خارجی اتحادیه اروپا اعلام کرد، تحریم‌های این اتحادیه علیه سوریه که از سال ۲۰۱۱ علیه دمشق آغاز شده است، به مدت یک سال دیگر تمدید شد.
22	بوریل گفت: تصمیم ادامه اقدامات محدودکننده علیه نظام سوریه و حامیانش همسو با راهبرد اتحادیه اروپا در قبال دمشق انجام شده است.
23	با این تصمیم اتحادیه اروپا، تحریم ها علیه سوریه تا یکم ژوئن ۲۰۲۱ ادامه خواهد یافت.
24	احمد ناصر محمد الصباح وزیر امور خارجه کویت، نامه شیخ صباح الاحمد الجابر الصباح امیر این کشور را به سلمان بن عبدالعزیز پادشاه عربستان سعودی تقدیم کرد.
25	وزیر خارجه کویت در راستای تلاش‌های میانجیگرانه کشورش برای پایان دادن به اختلافات کشورهای حاشیه خلیج فارس به ریاض سفر کرده است.
26	مضمون پیام امیر کویت به پادشاه عربستان، به پیوندهای روابط برادرانه مستحکم که دو کشور دوست را به هم مرتبط می‌سازد و همچنین تقویت و توسعه آن مربوط می‌شود.
27	در همین راستا، فیصل بن فرحان آل سعود، وزیر خارجه عربستان و ترکی بن محمد بن فهد آل سعود، وزیر مشاور سعودی پیام امیر کویت را تحویل گرفته‌اند.
28	کشورهای عربستان، امارات، بحرین و مصر، پنجم ژوئن ۲۰۱۷ روابط خود را با قطر به اتهام حمایت این کشور از آنچه گروه‌های "تروریست‌" خواندند قطع کردند؛ اتهامی که دوحه بارها آن را رد کرده است.
29	این کشورها قطر را تحریم کرده و برای ازسرگیری روابط سیزده شرط از جمله بسته شدن پایگاه نظامی ترکیه در قطر را مطرح کردند اما دوحه همه این مطالبات را رد کرد و آن را مداخله در امور کشورش دانست.
30	یکی از سناتورهای آمریکا، خواستار ارائه اطلاعات دقیق از روابط مالی بین دولت دونالد ترامپ، رئیس جمهور این کشور و عربستان سعودی شد.
31	سناتور کریس مورفی، از اعضای دموکرات مجلس سنای آمریکا پنجشنبه گفت که مایک پامپئو، وزیر امور خارجه این کشور دلایل اضطراری واهی برای دور زدن مخالفت کنگره با فروش تسلیحات به عربستان سعودی ارائه کرد.
32	در روزهای گذشته، اقدام «دونالد ترامپ»، رئیس‌جمهور آمریکا در اخراج بازرس کل وزارت خارجه این کشور به آشکار شدن ابعاد جدیدی از تصمیم او برای اعلام وضعیت اضطراری در تنش‌ها با ایران برای فروش سلاح به عربستان سعودی منجر شده است.
33	«الیوت انگل»، رئیس‌ کمیته امور خارجی مجلس نمایندگان، نخستین فردی بود که اعلام کرد اخراج بازرس کل وزارت خارجه آمریکا ممکن است با تحقیقات او درباره اعلام وضعیت اضطراری با ایران مرتبط بوده باشد.
34	پس از او، «نانسی پلوسی»، رئیس مجلس نمایندگان آمریکا تصمیم دولت ترامپ را «جعلی» توصیف کرد و از او خواست در این باره توضیح دهد.
35	دولت دونالد ترامپ روز سوم خردادماه سال ۱۳۹۸ اعلام کرد، قصد دارد به دلیل وضعیت اضطراری در تنش‌ها با ایران قصد دارد بدون مشورت با کنگره به عربستان سعودی سلاح بفروشد.
36	رئیس‌جمهور آمریکا در صورت اعلام وضعیت اضطرار ملی می‌تواند مفاد مندرج در قوانین کنترل تسلیحاتی را نادیده گرفته و بدون مجوز کنگره سلاح بفروشد.
37	این تصمیم فوراً با مخالفت‌های نمایندگان کنگره روبه‌رو شد و مجلس سنای آمریکا روز سی ام خرداد ۹۸ (۲۰ ژوئن ۲۰۱۹) طرحی را به تصویب رساند که خواستار لغو برنامه دولت برای استفاده از اختیارات ویژه جهت فروش سلاح به عربستان سعودی بود.
38	«دونالد ترامپ» سوم مردادماه این مصوبه را وتو کرد و نمایندگان کنگره از دو سوم رأی لازم برای شکستن وتوی ترامپ برخوردار نبودند.
