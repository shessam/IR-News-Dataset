tabnak_data###آیا هفته آینده تکلیف اعتبارنامه های تائید نشده سه منتخب مجلس یازدهم مشخص می شود؟/ تائید اعتبارنامه تاجگردون همچنان در ابهام ماند!###https://www.tabnak.ir/fa/news/982121/آیا-هفته-آینده-تکلیف-اعتبارنامه-های-تائید-نشده-سه-منتخب-مجلس-یازدهم-مشخص-می-شود-تائید-اعتبارنامه-تاجگردون-همچنان-در-ابهام-ماند###['سیاسی،مجلس', 'مجلس شورای اسلامی']###2020-06-02 17:22:00###۹۸۲۱۲۱###['اعتبارنامه', 'منتخب مجلس', 'مجلس یازدهم']
1@@@2
1	یکشنبه 11خرداد اعتبارنامه 273 منتخب تائید شد و بعد از آن کار مجلس رسمیت یافت اما هنوز تکلیف اعتبارنامه 3 منتخب معلوم نشده است.
2	برخی گمانه زنی ها حکایت از تصویب آن در هفته آینده دارد.
3	به گزارش تابناک، فعالیت دوره یازدهم مجلس شورای اسلامی با 276 منتخب از مجموع 290 نماینده آغاز شد.
4	تکلیف 14 کرسی باقی مانده در انتخابات میان دوره ای در سال جاری و انتخابات سال 1400 مشخص خواهد شد بدین سبب که بعد از اعلام نتایج انتخابات رای برای 11 کرسی به حد نصاب نرسید و کاندیداها باید در مرحله بعد با هم رقابت کنند.
5	دو منتخب تهران و آستانه اشرفیه فوت کردند و مدرک تحصیلی یکی از منتخبان تایید نشد.
6	با این اوصاف حداقل مجلس تا سه ماه آینده باید با 276 نماینده به وظایف قانون گذاری و نظارت بپردازد که این هم منوط به تائید اعتبارنامه آن ها برای رسمیت یافتن کار پارلمان بود.
7	برای طی این روند در همان جلسه افتتاحیه شعب 15 گانه برای بررسی اعتبارنامه ها تشکیل شد و 11 خرداد سخنگوهای شعب از پشت تریبون نتایح را اعلام کردند .
8	محمدباقر قالیباف رییس مجلس شورای اسلامی نیز تائید اعتبارنامه نمایندگان را به تصویب رساند.
9	از 276 منتخب تنها نام 3 منتخب برای تائید اعتبارنامه قرائت نشد؛ غلامرضا تاجگردون منتخب گچساران، کاظم دلخوش منتخب صومعه سرا و حسین محمدصالح منتخب فریدن و فریدون شهر.
10	اما روند بررسی اعتبارنامه های تائید نشده منتخبان چگونه است؟ در این باره محمدحسین فرهنگی عضو هیات رییسه مجلس شورای اسلامی توضیح داد: با توجه به اینکه اعتبارنامه ها به دلیل وجود اعتراضاتی از سوی تعدادی از نمایندگان در شعب به تصویب نرسیده، شعب در مهلت قانونی به این اعتراضات رسیدگی می کند.
11	اگر در این مرحله شعبه اعتبارنامه را به تصویب رساند گزارش در صحن قرائت و اعتبارنامه تائید می شود اما اگر شعبه اعتبارنامه را رد کرد موضوع به کمیسیون تحقیق ارجاع خواهد شد.
12	این کمیسیون فرصت ۱۵ روز برای بررسی گزارش شعبه و اعلام نتایج آن دارد .
13	طبق مواد 65 تا 74 آیین نامه داخلی مجلس نیز شعب رسیدگی به اعتبارنامه‌ها براساس مدارکی که در شورای نگهبان مورد رسیدگی قرار نگرفته و یا پس ازرسیدگی شورای نگهبان بدست آمده است بررسی و تصمیم گیری می کند.
14	اگر نماینده‌ای به هریک‌ از اعتبارنامه‌ها معترض باشد، اعتراض خود را کتبا به شعبه مربوطه تقدیم می‌کند و شعبه‌ به بررسی این اعتراضات با حضور معترضین می پردازد.
15	اگر گزارش شعبه مبنی‌ بر رد ‌اعتبارنامه باشد و یا اینکه معترضین بر اعتراض خود باقی باشند، اعتبارنامه به کمیسیون تحقیق ارجاع خواهد شد.
16	‌درغیراین صورت اعتبارنامه مصوب تلقی شده و رئیس مجلس تصویب آن را اعلام می‌کند.
17	بعد از آن کمیسیون تحقیق ظرف حداکثر پانزده روز به دلایل و توضیحات کتبی شعب و معترضین رسیدگی می‌کند و پس از بررسی ادله معترضین و دفاعیات نماینده مورد اعتراض نظر خود را به مجلس ارسال می‌کند.
18	در نهایت بعد از طی شدن این پروسه نظر کمیسیون تحقیق در مجلس درباره رد و یا تائید قرائت می‌شود، معترضین ادله و نماینده مورد اعتراض دفاعیات خود را در صحن بیان کرده و در آخر از نمایندگان درباره اعتبارنامه آن منتخب رای گیری می شود.
19	درباره دو منتخب بخشی از این روال طی شد.
20	کمال علی پور سخنگوی شعبه 10 در این باره توضیح داد: شعبه 10 به بررسی اعتراضات به اعتبارنامه کاظم دلخوش و حسین محمد صالح پرداخت و 3 نماینده مامور انجام تحقیقات بیشتر و اخذ استعلامات لازم شدند.
21	طبق پاسخ داده شده به این استعلام‌ها اعتراضات مطروحه درست نبوده و شعبه رای به تائید اعتبارنامه این دو منتخب داد.
22	امروز نیز قالیباف رییس مجلس در لحظات پایانی جلسه علنی از بررسی اعتبارنامه این دو منتخب در جلسه روز یکشنبه هفته آینده ( 18 خرداد) خبر داد که با توجه به گزارش شعبه 10 می توان از الان اعتبارنامه آن ها را تائید شده دانست.
23	در این بین هنوز تکلیف اعتبارنامه تاجگردون مشخص نیست چون طبق گفته محمد علیپور سخنگوی شعبه 12 مجلس بررسی اعتبارنامه منتخب گچساران به هفته آینده موکول شده است.
24	شعبه منتظر دریافت پاسخ شورای نگهبان به استعلام است که هنوز گزارشی واصل نشده لذا از هیات رییسه درخواست مهلت کردیم.
25	اگر شورای نگهبان در وقت مقرر 5 روزه پاسخ استعلام را ارسال نکند، شعبه راسا اقدام به بررسی اعتبارنامه خواهد کرد.
26	امروز هم بعد از تشکیل هیات رییسه کمیسیون تحقیق، حجت الله فیروزی سخنگوی این کمیسیون گفت که هنوز موردی به این کمیسیون ارجاع نشده است.
27	اگر شعبه ای پس از دریافت پاسخ شورای نگهبان نظرش برای تائید اعتبارنامه باشد موضوع در صحن علنی تصویب خواهد شد در غیر این صورت کمیسیون تحقیق تصمیم گیری می‌کند.
28	تمام راه ها برای تعیین تکلیف اعتبارنامه این سه منتخب به هفته آینده ختم می شود.
29	پس باید منتظر نظر نهایی مجلس باشیم.
