asriran_1_data###بانک مرکزی: اقساط برداشت شده از وام‌ها تا ۷ روز به حساب برمی‌گردد###https://www.asriran.com/fa/news/722174/بانک-مرکزی-اقساط-برداشت-شده-از-وام‌ها-تا-۷-روز-به-حساب-برمی‌گردد###['اقتصادی']###2020-04-06 12:36:00###۷۲۲۱۷۴###['بانک مرکزی']
1
1	معاون نظارت بانک مرکزی گفت: افرادی که اقساط وام قرض‌الحسنه از حساب‌شان کسر شده، در سایت بانک مرکزی شکایت و اعتراض خود را ثبت کنند.
2	فرهاد حنیفی در گفت‌وگو با ایلنا درباره برداشت اقساط از سوی بانک‌ها علی رغم اطلاع رسانی‌های گسترده بانک مرکزی مبنی بر تنفس سه ماه بازپرداخت اقساط در این شرایط ویژه اظهار داشت: طبق اطلاع رسانی‌هایی که انجام شده تسهیلات قرض‌الحسنه شامل تنفس سه ماه در بازپرداخت اقساط می‌شوند و در سایت بانک مرکزی سامانه‌ای ایجاد شده که امکان ثبت شکایت و اعتراض در این‌ باره وجود دارد.
3	وی افزود:‌ این اعتراضات و شکایات به صورت روزانه به بخش معاونت نظارت بانک مرکزی ارایه و ارسال می‌شود و بلافاصله همکاران ما هم با مدیرعامل بانک و مدیر آن شعبه‌ای که تخلف در آن رخ داده، تماس می‌گیرند و موضوع شکایت و اعتراض را پیگیری می‌کنند.
4	معاون نظارت بانک مرکزی با تاکید بر اینکه مردم نگران نباشند اقساطی که برداشت شده قطعا به حساب بر می‌گردد، گفت: به طور قطع با پیگیری‌های بانک مرکزی تا چند روز آینده شاهد آن خواهیم بود که همه بانک‌ها و شعب به چارچوب‌های دستورالعمل‌های ابلاغی بر می‌گردند.
5	حنیفی تاکید کرد: فرصت سه ماهه در بازپرداخت اقساط وام‌های قرض‌الحسنه دو بار به بانک‌ها در قالب بخش‌نامه و اطلاعیه، اطلاع رسانی شده است تا هیچ شک و شبه‌ای باقی نماند.
6	برخی از بانک‌ها مدعی بودند در بخشنامه اول ابهاماتی وجود دارد که برای رفع آن در بخشنامه دوم صراحت بیشتری درباره جزییات این اقدامات داشتیم.
7	وی درباره مدت زمان برگشت اقساط برداشت شده گفت: از زمان ثبت شکایت و اعتراض تا پیگیری‌ها مورد نیاز و نهایتا بازگشت مبلغ قسط برداشت شده به حساب یک هفته زمان می‌برد.
8	معاون نظارت بانک مرکزی افزود: احتمالا دیده شده که مانده حساب بیشتر از مبلغ قسط است و بانک‌ها این تصور را داشتند که با توجه به مانده می‌توانند به برداشت اقساط اقدام کنند اما طبق مصوبه و ابلاغیه، برداشت باید با نظر موافق مردم باشد.
9	حنیفی درباره پرداخت اقساط وام ازدواج که آیا شامل این تنفس سه ماهه می‌شود یا خیر ،‌گفت: وام ازدواج هم جزو وام‌های قرض‌الحسنه است و فرصت سه ماهه شامل حال وام ازدواج می‌شود.
