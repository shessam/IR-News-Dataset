tabnak_data###حضور دختران مجرد در اردوی پرسپولیس در امارات!###https://www.tabnak.ir/fa/news/960670/حضور-دختران-مجرد-در-اردوی-پرسپولیس-در-امارات###['ورزشی', 'ورزشی']###2020-02-21 19:58:00###۹۶۰۶۷۰###['تابناک ورزشی', 'اردوی پرسپولیس', 'کلوب شبانه', 'پرسپولیس', 'امارات', 'حاشیه', 'مجرد', 'دختران مجرد']
5
1	پرسپولیس در مقابل تیم معمولی الشارجه هم در امارات نتوانست به پیروزی برسد و حالا با یک امتیاز قعرنشین است.
2	به گزارش تابناک ورزشی، اما نکته ای که این روزها سراغ پرسپولیس آمده ، حواشی پررنگ بیرونی تیم است که به نظر می‌رسد لطمه جدی به نتایج این تیم زده و نشان از ضعف مدیریتی در تیم برای اداره اردوها دارد.
3	از روز گذشته ماجرای ماندن استوکس در امارات و پخش تصاویری از او در کلاب‌های شبانه و سایر فعالیت‌های تفریحی آن هم در شرایطی که آمادگی بدنی این بازیکن هنوز به طور کامل در سطح حضور ۹۰ دقیقه‌ای در زمین نیست، سرو صدای زیادی بپا کرد و انتقادات زیادی به این بازیکن و مدیریت باشگاه صورت گرفته است، ولی اخبار رسیده از اردوی سرخپوشان در امارات نشان می‌دهد که تنها مشکل پرسپولیس در این اردو استوکس نبوده و موارد حاشیه‌ساز دیگری هم وضعیت این تیم را تحت تاثیر قرار داده است.
4	ماجرا از آن قرار است که با اجازه باشگاه پرسپولیس مانند خیلی از سفر‌های دیگر سرخپوشان، آن‌ها همراه با همسران و خانواده خود به امارات سفر کردند تا بازیکنان با حضور در کنار عزیزان شان در این اردو راحت‌تر باشند و با روحیه بیشتری به مصاف حریف خود بروند، ولی این ماجرا باعث سو استفاده برخی از بازیکنان مجرد این تیم شده و به نوشته ایلنا ، آنها افرادی را همراه خود به سفر آوردند که هیچ نسبتی با آن‌ها نداشته و به نوعی با هم دوست بودند.
5	این موضوع حتی باعث ناراحتی بازیکنانی شد که همراه خانواده به این سفر آمده بودند و از مدیریت باشگاه گلایه داشتند که چرا در یک سفر خانوادگی اجازه حضور چنین افرادی را می‌دهند و جو اردو را به حالت نا سالم در می‌آورند.
6	۲ سال قبل هم در زمانی که برانکو هدایت سرخپوشان را بر عهده داشت چنین اتفاقی در اردوی پرسپولیس رخ داده بود که رسانه‌ای شدنش باعث شد واکنش‌های مختلفی نسبت به آن صورت بگیرد.
7	با وجود اینکه انصاری‌فرد در برکناری محسن خلیلی و انتصاب افشین پیروانی به عنوان سرپرست باشگاه اعلام کرده بود می‌خواهد یک فرد "مدیرتر" برای جمع کردن حواشی بالای سر تیم باشد، ولی با ماجرای اخیر و حاشیه استوکس به نظر می‌رسد این اتفاق نیافتاده است.
8	به نظر می‌رسد آن نگرانی که در مورد برخورد با حواشی برای کادر جدید پرسپولیس وجود داشت بیراه نبوده و این روند در ادامه می‌تواند آثار منفی خود را در عملکرد تیمی سرخپوشان هم نشان دهد.
9	از دیگر سوالاتی که از مدیران پرسپولیس بعد از بازی با الشارجه می‌توان داشت حضور یک مدل دبی نشین است در جایگاه وی آی پی است.
10	جایی که مسلما بلیت آن باید توسط باشگاه اختصاص می‌یافت و اکنون باید دید چه کسی با گرفتن بلیت وی آی وی از باشگاه آن را به این فرد داده است.
11	نداشتن تمرکز در بین بازیکنان پرسپولیس موضوعی بود که از آن به عنوان دلیل عدم پیروزی برابر الشارجه یاد می‌شود و اکنون با پایان این بازی و انتشار اخبار و حواشی‌های مربوط به آن می‌توان نتیجه گرفت که دلیل این موضوع چه بوده است.
