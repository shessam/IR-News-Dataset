asriran_2_data###سفیر سابق آمریکا در سازمان ملل: مگر ترامپ چه کار کرد که می‌خواهند استیضاحش کنند؟###https://www.asriran.com/fa/news/697458/سفیر-سابق-آمریکا-در-سازمان-ملل-مگر-ترامپ-چه-کار-کرد-که-می‌خواهند-استیضاحش-کنند###['بین الملل']###2019-11-09 13:02:00###۶۹۷۴۵۸###['سازمان ملل', 'ترامپ']
5
1	سفیر سابق آمریکا در سازمان ملل، از دونالد ترامپ در برابر مساله استیضاح دفاع کرده و استیضاح یک مقام دولتی را مثل "مجازات اعدام" برای وی دانست.
2	به گزارش ایسنا، به نوشته پایگاه دیلی بیست، نیکی هیلی، سفیر سابق آمریکا در سازمان ملل در مصاحبه‌ای با سی‌بی‌اس نیوز با این موضوع که دونالد ترامپ، رئیس جمهور آمریکا در ارتباط با گفتگوی تلفنی جنجالی‌اش در ماه ژوئیه با رئیس جمهور اوکراین، استیضاح و برکنار شود مخالفت کرد.
3	نیکی هیلی به نورا اودانل، مجری سی‌بی‌اس نیوز با اشاره به موضوع درخواست دونالد ترامپ از رئیس جمهور اوکراین برای تحقیقات درباره فساد مالی مرتبط با جو بایدن و پسرش در این کشور و متهم شدن ترامپ به گرو نگه داشتن کمک مالی به اوکراین در ازای عملی شدن درخواستش، گفت: شما قرار است رئیس جمهوری را استیضاح کنید که صرفا خواستار لطفی شد که هرگز اتفاق نیفتاد و پولهایی را داد که هرگز گرو نگه داشته نشدند.
4	پس من نمی‌دانم شما به خاطر چه چیزی می‌خواهید او را استیضاح کنید.
5	این سفیر سابق دولت آمریکا که اواخر 2018 از سمتش استعفا کرد، فرآیند استیضاح برای دونالد ترامپ را مثل مجازات اعدام برای او دانست.
6	او خاطر نشان کرد: استیضاح مثل حد نهایت مجازات و شبیه به مجازات اعدام برای یک مقام دولتی است.
7	وقتی شما به متن گفتگوی تلفنی جنجالی 25 ژوئیه دونالد ترامپ با ولودیمیر زلنسکی رئیس جمهور اوکراین نگاه میندازید در این متن هیچ چیزی نیست که رئیس جمهور را مستحق این مجازات کند.
8	با این حال اودانل به این مساله اشاره کرد که آلکساندر ویندمن، کارشناس ارشد اوکراین در شورای امنیت ملی امریکا به عنوان کسی که به این گفتگوی تلفنی گوش داده، در شهادتهایش به کنگره گفته، متن منتشر شده از سوی کاخ سفید از این گفتگوی تلفنی متن کاملی نبوده است.
9	اودانل گفته بود: در این متن هنوز چیزهایی مفقود هستند.
10	هیلی در پاسخ این مجری خاطر نشان کرد: اوکراینی‌ها هرگز تحقیقات درخواستی ترامپ را انجام ندادند و رئیس جمهور آمریکا اعتبارات کمکی برای آنها را آزاد کرد.
11	منظور من این است وقتی شما به کلیت این اتفاقات نگاه می‌کنید هیچ مساله‌ی ای که ترامپ را واجد استیضاح کند رخ نداده است.
12	هیلی در ادامه این صحبت‌هایش ظاهرا از مخالفتش با حق اساسی کنگره برای استیضاح یک رئیس جمهور در صورت مناسب دانستن این استیضاح خبر داده و گفت: من فکر می‌کنم بزرگترین موضوعی که من را آزار می‌دهد این است که مردم آمریکا هستند که باید در این باره تصمیم بگیرند.
13	پس چرا ما مشتی از افراد را در کنگره داریم که چنین تصمیمی را قرار است بگیرند؟این اظهارات نیکی هیلی در حالی مطرح شدند که قرار است چند روز دیگر نخستین جلسات علنی مربوط به تحقیقات برای استیضاح ترامپ در مجلس نمایندگان آمریکا آغاز شود.
14	انتظار می‌رود که ماری یووانوویچ، سفیر سابق آمریکا در اوکراین به همراه ویلیام تیلور و جورج کنت، دو دیپلمات ارشد دیگر در این جلسات شهادت دهند.
