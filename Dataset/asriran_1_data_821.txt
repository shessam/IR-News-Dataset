asriran_1_data###فن‌پرسی: فرگوسن گفت اگر جام نبریم تقصیر این دو احمق است###https://www.asriran.com/fa/news/721440/فن‌پرسی-فرگوسن-گفت-اگر-جام-نبریم-تقصیر-این-دو-احمق-است###['ورزشی']###2020-04-01 10:40:00###۷۲۱۴۴۰###['فرگوسن', 'منچستر']
4@@@5
1	رابین فن پرسی ستاره سابق منچستریونایتد با ذکر خاطره‌‌ای از سر الکس فرگوسن می‌گوید او با دو بازیکنی که بعد از باخت یونایتد به مهمانی رفته بودند برخورد بسیار تندی کرده است.
2	به گزارش "ورزش سه"، رابین فن‌پرسی، ستاره هلندی که سابقه حضور در منچستریونایتد را دارد می‌گوید یکی از جالب‌ترین خاطراتی که از دوران حضور در این تیم دارد برخورد سخت سر الکس فرگوسن سرمربی اسطوره‌ای شیاطین سرخ با دو بازیکن تیم است که بعد از شکست تیم به مهمانی رفته بودند.
3	فن‌پرسی اشاره می‌کند که در سال 2013 در همان فصلی که یونایتد جام قهرمانی لیگ برتر را بدست آورد، بعد از آنکه دو ستاره یونایتد متعاقب شکست این تیم مقابل حریف همشهری‌اش منچسترسیتی در یک مهمانی شرکت کرده بودند، سر الکس که از رفتار آنها به شدت عصبانی شده بوده برخورد بسیار شدیدی با آن دو بازیکن خاطی کرده و حتی به آنها توهین کرده است.
4	فرگوسن به خاطر برخوردهای خاصش در رختکن معروف است و داستان‌های زیادی از دوران حضور او در رختکن یونایتد مطرح بوده.
5	خاطره فن‌پرسی به اولین سال حضور او در یونایتد برمی‌گردد.
6	سال بسیار درخشانی برای ستاره هلندی که در آن موفق می‌شود در طول فصل 30 گل برای شیاطین سرخ به ثمر برساند.
7	فن‌پرسی در صحبتهای خود گفت:" فرگوسن می‌دانست چه زمانی باید اقدام کند، برای مثال می‌دانست برای برقراری نظم و انضباط در تیم چه زمانی باید به بازیکنانش فشار بیاورد.
8	در اولین فصل من در یونایتد، ما در لیگ 15 امتیاز جلو افتاده بودیم و در خانه در حالی به مصاف سیتی رفتیم که امیدوار بودیم با پیروزی مقابل آنها قهرمانی‌مان را قطعی کنیم.
9	ولی آن بازی را باختیم.
10	البته ما هنوز 12 امتیاز با نزدیک‌ترین حریف فاصله داشتیم و اکثر مربیان دنیا در این شرایط خیلی به بازیکنان سخت نمی‌گیرند".
11	ستاره سابق هلندی در ادامه گفت:" ولی سر الکس خیلی عصبانی بود.
12	دو نفر از بچه‌ها بعد از آن بازی به مهمانی رفته بودند و فردای آن روز وقتی به رختکن آمدیم دیدیم عکس آن دو بازیکن به دیوار رختکن چسبیده.
13	سر الکس آمد و گفت خب بچه‌ها، این را بدانید که اگر امسال قهرمان نشویم تقصیر این دو احمقی است که تصمیم گرفته‌اند بعد از باخت بروند مهمانی!
14	بله من آنها را می‌شناسم ولی نمی‌توانم اسم‌شان را بگویم.
15	مربی بدجوری از خجالت‌شان درآمد ولی این مساله کاملا در رختکن ماند و به بیرون درز نکرد.
16	سر الکس عکسهای زیادی از مهمانی دیشب آنها به دیوار زده بود و ما می‌توانستیم تمام کارهایشان در طول شب را ببینیم، انگار که سر الکس می‌خواست تاکید کند که حماقت آنها چقدر بزرگ بوده".
