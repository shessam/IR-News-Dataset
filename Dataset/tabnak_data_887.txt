tabnak_data###تظاهرات میلیونی مخالفان نخست وزیر عراق به رغم هشدارها درباره کرونا###https://www.tabnak.ir/fa/news/961745/تظاهرات-میلیونی-مخالفان-نخست-وزیر-عراق-به-رغم-هشدارها-درباره-کرونا###[]###2020-02-25 17:44:00###۹۶۱۷۴۵###['عراق', 'تظاهرات', 'کرونا']
1
1	اعتراضات عراق امروز (سه‌شنبه) به رغم شیوع بیماری کرونا با حضور تعداد زیادی از ساکنان استان‌های مرکزی و جنوبی عراق در مخالفت با نخست وزیر جدید برگزار شد.
2	به گزارش ایسنا، به نقل از خبرگزاری اسپوتنیک، معترضان در تظاهرات میلیونی خود در میدان التحریر واقع در مرکز بغداد بار دیگر مخالفت خود را با محمد توفیق علاوی، نخست وزیر جدید اعلام کرده و خواستار انتخاب شخصیتی جایگزین و مستقل خارج از احزاب موجود در عراق شدند.
3	تظاهرکنندگانی که بسیاری از آنها از استان‌های مرکزی و جنوبی در پاسخ به فراخوان‌ها در شبکه‌های مجازی برای حضور میلیونی در ۲۵ فوریه به میدان التحریر آمده‌ بودند پلاکاردهایی در دست داشتند که روی آن از پارلمان خواسته شده بود قانون جدیدی را به عنوان مقدمه‌ای برای تغییر جامع در روند سیاسی کنونی کشور تصویب کند.
4	در این راستا، علی مکدام، فعال حقوق بشر گفت، میدان التحریر از ساعات اولیه صبح امروز تاکنون محل تجمع ده‌ها هزار تظاهرکننده از استان‌های مرکزی و جنوبی است و معترضان بر استقلال اعتراضات خود و اینکه انقلاب اکتبر فراموش نخواهد شد و ۲۵ فوریه یک آغاز است نه آغاز پایان تأکید دارند.
5	بارزترین خواسته مردم در تظاهرات امروز، مخالفت با نامزد احزاب برای سمت نخست وزیری یعنی علاوی است و اینکه معترضان بر مستقل بودن این تظاهرات و انقلاب نوامبر تأکید دارند و اعلام کرده‌اند تحت تأثیر هیچ طرف سیاسی چه مقتدی صدر، رهبر جریان صدر عراق یا شخص دیگری نیستند.
6	المکدام در پایان گفت: "انقلاب" مردمی مستقل است و تابع دستورالعمل‌های هیچ‌کس نخواهد بود و اعتراضات میلیونی در التحریر تا اواخر شب ادامه خواهد داشت.
7	معترضان همچنین در استان نجف به رغم شیوع ویروس کرونا و تعطیلی اداره‌ها و بسیاری از نهادها به اعتراضات خود ادامه می‌دهند.
8	تظاهرات و انقلاب ۲۵ فوریه در حالی تشدید می‌شود که پارلمان عراق قصد دارد به اعضای کابینه جدیدی که علاوی ارائه کرده رای اعتماد دهد.
9	کابینه‌ای که مردم عراق از همان ابتدای مکلف شدن علاوی توسط رئیس جمهوری عراق با آن مخالف هستند.
10	معترضان در بغداد و دیگر استان‌های عراق از ماه اکتبر تاکنون دست به تظاهرات زده و خواستار انتخاب نخست وزیری مستقل برای دولتی موقت تا زمان برگزاری انتخابات زودهنگام تحت نظارت بین‌المللی هستند.
