asriran_1_data###بن‌بست در مذاکرات فدراسیون فوتبال با قلعه‌نویی/ادامه رایزنی‌ها برای متقاعد کردن مدیران سپاهان###https://www.asriran.com/fa/news/711965/بن‌بست-در-مذاکرات-فدراسیون-فوتبال-با-قلعه‌نوییادامه-رایزنی‌ها-برای-متقاعد-کردن-مدیران-سپاهان###['ورزشی']###2020-02-03 11:24:00###۷۱۱۹۶۵###['قلعه نویی', 'سپاهان']
10@@@11
1	مسئولان فدراسیون فوتبال در مذاکراتی که با مسئولان باشگاه سپاهان برای حضور قلعه‌نویی در تیم ملی داشتند به بن بست رسیدند اما تلاش‌ها همچنان ادامه دارد.
2	به گزارش فارس، روز دوم بهمن ماه بود که خبرگزاری فارس خبر از مذاکره نماینده فدراسیون فوتبال با امیر قلعه‌نویی برای حضور در تیم ملی داد ( اینجا بخوانید) اما سرمربی تیم فوتبال سپاهان که تصور نمی‌کرد این خبر به این زودی رسانه‌ای شود نه به صورت رسمی بلکه در قالب یک جمله در توییتر باشگاه سپاهان مذاکره با فدراسیون فوتبال را تکذیب کرد.
3	بعد از این اتفاق فدراسیون روی تنها گزینه برای هدایت تیم ملی پافشاری کرد اما از آنجا که مسئولان باشگاه سپاهان از این مذاکرات بی اطلاع بودند موضوع جدی گرفته نشد تا اینکه سرانجام کار به جایی رسید که طرفین (قلعه‌نویی و فدراسیون فوتبال) به این نتیجه رسیدند که برای فرار فشار هواداران سپاهان سرمربیگری مشترک در هر دو تیم را پیشنهاد بدهند که این موضوع هم واکنش‌هایی را در پی داشت.
4	با این اتفاقات دیگر راهی جر پنهان کاری برای باشگاه سپاهان نمی‌ماند و قلعه‌نویی در آخرین نشست خبری خود اعلام کرد که باشگاه سپاهان باید به خود افتخار کند که سرمربی‌اش گزینه هدایت تیم ملی فوتبال است.
5	با این صحبت مسعود تابش وارد عمل شد و بلافاصله پاسخ صحبت‌های قلعه‌نویی را داد.
6	مدیرعامل سپاهان با اعلام مخالفت خود و باشگاه خطاب به قلعه‌نویی گفت: بهتر است وی یک کلمه به فدراسیون فوتبال بگوید«نه» و خیال ما و طرفداران سپاهان را راحت کند.
7	قلعه‌نویی هم وقتی در روزهای اخیر متوجه شد طرفداران سپاهان واکنش چندان مثبتی به جدایی و حضور وی در تیم ملی ندارند همه چیز را به فدراسیون فوتبال سپرد و از آنها خواست تا خودشان با تابش و دیگر مسئولان سپاهان وارد مذاکره شوند.
8	در این 23 روز اخیر هم هر مسئولی از فدراسیون فوتبال در مورد سرمربی تیم ملی صحبت می‌کند می‌گوید سرمربی تیم ملی چند روز دیگر مشخص می‌شود، این چند روز دیگر یعنی مسئولان فدراسیون به دنبال گرفتن رضایت باشگاه سپاهان هستند و به همین دلیل اعلام سرمربی تیم ملی تا امروز به تاخیر افتاده است.
9	طبق پیگیری‌های فارس، مسئولان باشگاه سپاهان به صورت جدی پاسخ منفی خود را برای پیوستن قلعه‌نویی به تیم ملی اعلام کردند و فدراسیون نیز هر چه در این زمینه رایزنی کرده به سرانجامی نرسیده است.
10	از سوی دیگر چون تنها گزینه فدراسیون طی 2 هفته اخیر قلعه‌نویی بوده آنها چاره‌ای ندارند جز اینکه بتوانند رضایت باشگاه سپاهان را جلب کنند.
11	در این بین قرار است جلسات دیگری تشکیل شود تا بلکه سپاهانی‌ها برای جدایی قلعه‌نویی نرمش نشان بدهند اما تا لحظه انتشار این گزارش اتفاق جدیدی رخ نداده است.
