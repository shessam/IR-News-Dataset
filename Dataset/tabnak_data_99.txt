tabnak_data###لغو انتقال فرزندان هیات‌علمی دانشگاه آزاد به پزشکی###https://www.tabnak.ir/fa/news/953668/لغو-انتقال-فرزندان-هیات‌علمی-دانشگاه-آزاد-به-پزشکی###['صفحه نخست', 'اجتماعی']###2020-01-22 10:25:00###۹۵۳۶۶۸###['دانشگاه آزاد', 'فرزندان اعضای هیات علمی', 'لغو انتقال', 'رشته های پزشکی']
1
1	شورای سنجش و پذیرش دانشجو تغییر رشته و انتقال ۱۳۴ نفر از فرزندان اعضای هیات‌علمی دانشگاه آزاد به رشته‌های پزشکی، دندان‌پزشکی و داروسازی را لغو کرد.
2	به گزارش «تابناک» به نقل از ایسنا، دبیرخانه شورای سنجش و پذیرش دانشجو طی اطلاعیه‌ای اعلام کرد؛ از آزمون سراسری سال ۱۳۹۹ به بعد، پذیرش چهار رشته پرمتقاضی پزشکی، داروسازی، دندانپزشکی و دامپزشکی دانشگاه آزاد اسلامی به‌صورت متمرکز و هم‌زمان با پذیرش دوره‌های روزانه، پردیس خودگردان و ظرفیت مازاد دانشگاه‌های دولتی با انتخاب رشته متمرکز توسط سازمان سنجش آموزش کشور انجام می‌شود.
3	بر اساس مصوبات بیست و دومین جلسه شورای سنجش و پذیرش دانشجو دانشگاه آزاد موظف است، تغییر رشته و انتقال ۱۳۴ نفر از فرزندان اعضای هیات‌علمی بر اساس مصوبه هیات رئیسه آن دانشگاه در سال ۱۳۹۶ به رشته‌های پزشکی، دندان‌پزشکی و داروسازی که فاقد شرایط و ضوابط دستورالعمل اجرایی مصوبه جلسه ۷۳۵ مورخ 25 تیر سال 92 شورای عالی انقلاب فرهنگی در خصوص تسهیلات فرزندان اعضای هیات‌علمی است را لغو کند.
4	همچنین چنانچه افراد دیگری در سنوات قبل یا بعد وجود دارند که تغییررشته آن‌ها نیز برخلاف شرایط و ضوابط دستورالعمل فوق انجام‌شده، تغییر رشته آن‌ها توسط دانشگاه آزاد اسلامی لغو و وضعیت تمامی افراد فاقد شرایط و ضوابط تغییر رشته طبق دستورالعمل اجرایی تسهیلات فرزندان اعضای هیات‌علمی به همراه مدارک و مستندات لغو تغییررشته آن‌ها حداکثر تا ۳۰ بهمن‌ماه ۱۳۹۸ به دبیرخانه شورای سنجش و پذیرش دانشجو ارسال کند.
5	به گزارش روابط عمومی وزارت علوم، طبق مصوبات فوق،‌ از آزمون سراسری سال ۱۳۹۹ به بعد، پذیرش ۴ رشته پرمتقاضی پزشکی، داروسازی، دندانپزشکی و دامپزشکی دانشگاه آزاد اسلامی به‌صورت متمرکز و هم‌زمان با پذیرش دوره‌های روزانه، پردیس خودگردان و ظرفیت مازاد دانشگاه‌های دولتی با انتخاب رشته متمرکز توسط سازمان سنجش آموزش کشور انجام می‌شود و کدرشته‌محل‌های دارای مجوز آن دانشگاه در دفترچه راهنمای انتخاب رشته (دفترچه شماره ۲) آزمون سراسری درج خواهد شد.
6	همچنین در سال ۱۳۹۹ همانند سال ۱۳۹۸، ثبت‌نام و گزینش رشته‌های پذیرش صرفاً بر اساس سوابق تحصیلی آزمون سراسری به‌صورت مجزا از پذیرش با آزمون، انجام می‌شود؛ ثبت‌نام پذیرفته‌شدگان در دانشگاه برای تمامی زیرنظام‌ها ازجمله دانشگاه آزاد اسلامی بر اساس برنامه زمانی هماهنگ، هم‌زمان باهم انجام خواهد شد.
