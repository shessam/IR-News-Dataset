asriran_1_data###دادستان مسلمان مینه‌سوتا مسوول پرونده سیاهپوست کشته شده###https://www.asriran.com/fa/news/731494/دادستان-مسلمان-مینه‌سوتا-مسوول-پرونده-سیاهپوست-کشته-شده###['بین الملل']###2020-06-02 15:24:00###۷۳۱۴۹۴###['آمریکا', 'سیاه پوست']
3@@@4
1	با کشته شدن جورج فلوید به دست یک افسر سفیدپوست آمریکایی و آغاز موجی از اعتراضات در سراسر ایالات متحده، دادستان کل مسلمان مینیاپولیس مسوول رهبری تحقیقات و پیگرد قضایی علیه این افسر خاطی شده است.
2	به گزارش ایسنا، به نقل از شبکه سی‌بی‌اس‌ نیوز، تیم والز، فرماندار مینه‌سوتا از حضور کیت الیسون، دادستان کل مینیاپولیس در پرونده قتل جورج فلوید و رهبری تیم تحقیقات و پیگرد از سوی او خبر داده است.
3	الیسون نخستین مسلمانی است که توانسته در آمریکا به یک منصب ایالتی انتخاب شود.
4	او همچنین نخستین مسلمانی است که در کنگره ایالات متحده انتخاب شده ‌است.
5	از زمان مرگ جورج فلوید شماری از شهرهای ایالات متحده صحنه اعتراضات شدید بوده است.
6	مخالفان می‌گویند مرگ فلوید نمونه‌ای از رویه تبعیض‌آمیز پلیس آمریکا با سیاه‌پوستان است.
7	درک شووین، افسر سابق پلیس در مینیاپولیس آمریکا که به قتل درجه سه متهم شده و در بازداشت به سر می‌برد، یکشنبه ۳۱ مه به زندان فوق امنیتی «اوک‌پارک هایتس» در مینه‌سوتا منتقل شد.
8	به گزارش فاکس نیوز پل شنل، کمیسر اداره اقدامات تنبیهی دادگستری فدرال آمریکا، گفته است که شووین در ابتدا یکشنبه در زندان «رامسی کاونتی» با «قتل درجه سه» تفهیم اتهام شده و سپس به زندان فوق امنیتی «اوک‌پارک هایتس» منتقل شده است.
9	این مرکز تنها زندان ایالتی است که به لحاظ برخورداری از اقدامات فوق حفاظتی با درجه ۵ طبقه‌بندی شده است.
10	به گزارش رسانه‌های آمریکا، درک شووین در زندان قبلی به صورت پیوسته تحت نظر قرار داشت تا دست به خودکشی نزند.
11	همچنین پیش از انتقال در سلولی مجزا نگهداری می‌شد و نگهبانان هر ۱۵ دقیقه او را چک می‌کردند.
12	پس از انتشار تصاویری از لحظات بازداشت منجر به مرگ سیاهپوستی ۴۶ ساله به نام جورج فلوید از سوی پلیس در مینیاپولیس، اعتراض و ناآرامی‌های گسترده‌ای در شماری از ایالت‌های آمریکا آغاز شد.
13	در تصاویر منتشر شده از لحظات مرگ فلوید، یک مامور پلیس که بعدا مشخص شد درک شووین نام دارد در حال فشار دادن زانوی خود بر روی گردن او دیده می‌شود.
14	این مامور به همراه سه مامور دیگر که در بازداشت منجر به قتل جورج فلوید نقش داشتند از کار اخراج شده و تحت بازجویی قرار دارند.
