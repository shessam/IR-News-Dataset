asriran_2_data###درخواست دوباره استیلی: استقلال-سپاهان را لغو کنید/ بدون نفرات کامل نمی‌توانیم به قطر برویم###https://www.asriran.com/fa/news/704099/درخواست-دوباره-استیلی-استقلال-سپاهان-را-لغو-کنید-بدون-نفرات-کامل-نمی‌توانیم-به-قطر-برویم###['ورزشی']###2019-12-17 15:09:00###۷۰۴۰۹۹###['استیلی', 'استقلال']
11@@@12@@@13
1	سرمربی تیم فوتبال المپیک ایران با تاکید دوباره بر مواضع قبلی خودش پیرامون ضرورت حضور کلیه نفرات در اردوی قطر گفت: بدون تیم کامل برگزاری این اردو و انجام بازی های تدارکاتی هیچ حاصلی ندارد.
2	به گزارش "ورزش سه"، به نقل از سایت رسمی فدراسیون فوتبال حمید استیلی با بیان این مطلب گفت: دیروز بسیاری از عزیزان، پیشکسوتان محترم آقای علی پروین، جواد زرینچه و حسین آقای کلانی به همراه وزیر محترم ورزش، ریاست محترم کمیته المپیک، رئیس فدراسیون فوتبال و سایر عزیزان به تمرین ما آمدند که از تیم المپیک حمایت کنند و من از همه این عزیزان تشکر می کنم.
3	با این وجود که بارها پاسخ منفی سازمان لیگ را شنیده ایم یک بار دیگر درخواست می کنم مسابقه جام حذفی را به خاطر تیم امید لغو کنند.
4	سرمربی تیم ملی فوتبال امید اضافه کرد: به عنوان کسی که سال ها در جام های مختلف بازی کرده ام و سال ها مربیگری کرده ام باید بگویم تک بازی جام حذفی قابل جبران نیست.
5	به همین دلیل مسئولین دو تیم استقلال و سپاهان می خواهند با نفرات کامل این بازی حساس را برگزار کنند.
6	برای ما امکان ندارد که حتی یک بازیکن را با خودمان به قطر نبریم.
7	بر همین اساس خواهش می کنم مسئولین سازمان لیگ برای این یک مسابقه حساس جام حذفی تصمیم دیگری بگیرند.
8	این یک بازی را به تعویق بیاندازند تا بدون حرف و حدیث تیم المپیک با تمامی نفرات راهی قطر شود.
9	در غیر این صورت ما هم نمی توانیم اجازه بدهیم بازیکنی در این اردو حضور نداشته باشد و شرایط برای همه ما سخت می شود.
10	استیلی در پایان گفت: بارها به این موضوع اشاره کردم که حریفان ما همه در اردو هستند و امروز وقت حمایت از منافع ملی است.
11	از سازمان لیگ واقعا انتظار داریم در این موضوع همکاری کنند.
12	وقتی یک مسابقه می تواند مشکل تیم امید را حل کند درخواست می کنیم همکاری لازم را داشته باشند و این بازی را به تعویق بیاندازند.
13	در این شرایط ما هم می توانیم از اردوی قطر که آخرین فرصت تیم امید است استفاده کنیم و با شرایط مناسب وارد بازی های دور نهایی در تایلند شویم.
