roozno_data###قالیباف مقابل جبهه پایداری کوتاه می‌آید؟###http://roozno.com//fa/news/428358/قالیباف-مقابل-جبهه-پایداری-کوتاه-می‌آید###[]###2020-05-26 09:07:00###۴۲۸۳۵۸###['قالیباف', 'جبهه پایداری']
1@@@2@@@3
1	در‌حالی‌که دو وزیر احمدی‌نژاد یعنی نیکزاد و حسینی به نفع حاجی‌بابایی، دیگر وزیر احمدی‌نژاد برای نامزدی ریاست مجلس کنار کشیدند؛ اما میرسلیم گویا همچنان بر عزم خود استوار ایستاده و از نامزدی کناره‌گیری نخواهد کرد.
2	تا اینجای کار مشخص نیست که جریان جبهه پایداری به سمت حاجی‌بابایی خواهد رفت یا از میرسلیم در صورت کناره‌گیری‌نکردن حمایت خواهد کرد.
3	محمد مهاجری، فعال رسانه‌‌ای اصولگرا، به‌شدت معتقد است قالیباف رئیس مجلس خواهد شد و در این مسیر باج لازم را هم به جبهه پایداری خواهد داد.
4	به گزارش روز نو :او در توییتی با هشتگ‌های قالیباف، احمدی‌نژادی‌ها، پایداری‌چی‌ها، دولت و سیاست‌مدار، در کنایه به اختلافات درونی جریان اصولگرا، نوشت: قالیباف حتما رئیس مجلس می‌شود؛ اما برای آنکه فشار سیاسی احمدی‌نژادی‌ها و پایداری‌چی‌ها را کم کند، علیه دولت تندخویی خواهد کرد.
5	همین که قالیباف بتواند این پوست خربزه را کنار بزند و بازی را به نحو مطلوب بچرخاند، نشان می‌دهد چندمرده حلاج است و چقدر سیاست‌مدار است.
6	تاکنون که نبوده!».
7	میرسلیم عضو حزب مؤتلفه نه‌تنها در جلسه خصوصی وزرای احمدی‌نژاد برای کناره‌گیری از نامزدی در مجلس شرکت نکرد؛ بلکه توییت تندی هم علیه نامزد یا نامزدهای دیگر ریاست منتشر کرد.
8	به نظر می‌رسد مقصد توییت میرسلیم هم البته فقط یک نفر یعنی شاخص‌ترین چهره نامزد ریاست مجلس است.
9	او توییت کرده است که: «هر کسی نامزد عضویت در هیئت‌رئیسه می‌شود، باید با وجدان بررسی کند انتخاب او چه هزینه‌‌ای بر حیثیت نظام تحمیل می‌کند».
10	میرسلیم البته فاش نکرده که انتخاب حاجی‌بابایی یا قالیباف چه هزینه‌هایی ممکن است برای نظام داشته باشد.
11	با توجه به سخنان غیرمستقیم او در روزهای گذشته که همگی شهردار سابق تهران را نشانه گرفته بود، معلوم است که هدف او از این توییت صرفا یک نفر است.
12	میرسلیم قبلا هم توییت کرده بود که: «هر فردی را نمایندگان محترم برای ریاست انتخاب می‌کنند، به منظور فرماندهی و آقایی‌کردن بر آنها نیست؛ بلکه برای خدمت‌کردن به نمایندگان است تا بتوانند وظایف مقدس خود را به بهترین وجه ایفا کنند.
13	مجلس در درجه اول نیازمند سخنگویی صادق و مدیری خدوم، با‌تجربه، پاک و لایق است و نه آقابالاسر».
14	یا اینکه: «انتخاب ریاست مجلس فرایندی قانونی دارد که باید در وقت خودش و طبق آیین‌نامه داخلی مجلس، به‌ویژه بدون تطمیع و تهدید انجام گیرد».
15	درباره شانس بالای قالیباف هم برای ریاست مجلس گفته بود: «تا‌آنجا‌که من خودم از زبان ایشان شنیدم، چنین ادعایی مطرح نشده و ایشان هم مانند بقیه تابع رأی اکثریت است و جز این نمی‌تواند باشد.
16	به نظرم نمی‌رسد در این شرایط، کسی به دنبال شانس باشد؛ بلکه همه ما نامزدها باید برای خدمت در هر جایگاهی که باشیم، ابراز شیفتگی کنیم».
17	به جز او اسدالله بادامچیان، دبیرکل حزب مؤتلفه، هم گفته بود شایسته نیست در کارنامه خدمتی نامزد‌های رئیس و هیئت‌رئیسه مجلس، حرف و حدیث و حاشیه و شائبه باشد»؛ اما سلیمی‌نمین، تحلیلگر اصولگرا، معتقد است میرسلیم شانس چندانی ندارد.
18	او گفته است: «اعلام کاندیداتوری آقای میرسلیم در صحن برای ریاست مجلس مسئله مهمی نیست و آقای میرسلیم خیلی محل توجه نیست.
19	حالا آقای میرسلیم خودش را نامزد ریاست کند، شاید به تعداد انگشتان یک دست رأی داشته باشد».
20	آقاتهرانی، دبیرکل جبهه پایداری و نماینده مجلس یازدهم، هفته گذشته حملات تندی علیه قالیباف کرد؛ اما سلیمی‌نمین در واکنش گفته است: «آقای آقاتهرانی به‌عنوان یک سیاست‌مدار شناخته‌شده نیست.
21	فردی است که از نظر سیاسی برجسته نیست و صحبت‌های او خیلی تأثیرگذار و تعیین‌کننده نخواهد بود.
22	قبل از انتخابات درباره آقای قالیباف لیست اصولگرایان اتفاق نظر داشتند که در جایگاه برجسته‌‌ای قرار بگیرد.
23	این حرف معنا داشت و امروز هم که کارنامه‌ها را بررسی می‌کنیم و منافع عموم را می‌سنجیم، به این نتیجه می‌رسیم که قالیباف چه مدنظر آقاتهرانی باشد یا نباشد، تأثیر خاصی ندارد و این نظر چیزی را عوض نمی‌کند.
24	در لیست ائتلاف اصولگرایان، آقاتهرانی هم حضور داشت؛ ولی هیچ کسی علاقه‌مند نبود و دفاعی نکرد که ایشان هم در کنار آقای قالیباف سرلیست باشد و کسی به آن پیشنهاد رأی نداد؛ بنابراین ضمن احترامی که برای ایشان قائل هستم، آقای آقاتهرانی خیلی نظرات سیاسی پخته‌ای ندارند».
25	مرتضی طلایی چهره نزدیک به قالیباف هم در واکنش به این حملات سهم‌دادن به پایداری‌ها در زمان بستن لیست شورای ائتلاف را اقدامی نادرست دانسته و معتقد است در انتخابات هیئت‌رئیسه مجلس هم برخی‌ افراد هنوز به دنبال سهم‌گرفتن هستند.
26	او گفته که نگرانی از اینجا شروع می‌شود که متأسفانه دوستان ما همان رفتاری را می‌کنند که در فضای انتخابات هم انجام دادند و آن هم فضای سهم‌خواهی است.
27	از نیروهای انقلاب انتظار فضای سهم‌خواهی نیست و این فضا با اصول و اعتقادات ما منافات دارد.
28	قرار ما این بوده است که به‌عنوان یک نهاد شایسته‌سالاری عمل کنیم و شایسته‌گزینی کنیم و این روش‌ها با اینها مغایرت دارد؛ بنابراین اصل عرض بنده بیشتر ناظر بر این مطلب است که ‌‌ای کاش این دوستان ما این شیوه‌ها را مرتکب نشوند و رفتار نکنند؛ وگرنه اینکه جلسه می‌گذارند و گفت‌وگو می‌کنند، کار خوبی است؛ اما واقعا این را که چه مدیریتی نیاز امروز مجلس است، با نگاه سهم‌خواهی هرگز نمی‌توان به ‌دست آورد.
29	طلایی با بیان اینکه این بحث‌هایی که ما این روزها در فضای عمومی جامعه می‌شنویم (این اختلافات و این بگومگوها و کشمکش‌ها و این منازعات) مغایر با تمام اصولی است که ما مدعی آن هستیم، به خبرآنلاین گفته است: من فکر می‌کنم اگر جریان اصولگرا و انقلابی به این نکته توجه نکند، با توجه به اینکه ما در پیش‌روی‌مان انتخابات ریاست‌جمهوری و شوراها را داریم، ضربه سنگینی به پیکر آبرو و اعتبار و جایگاه این جریان وارد می‌کند.
30	ما منتقد آن اتفاقی که افتاد، بودیم؛ یعنی همان اتفاقی را که ۴۸ ساعت مانده به انتخابات رخ داد، من و دیگر بچه‌های انقلاب قبول نداشتیم؛ چون این کار مغایر با شایسته‌گزینی و شایسته‌سالاری است.
31	اگر ما مدعی هستیم که بخواهیم راه امام و رهبری را برویم و اگر به دیگر ادعاهایی که می‌کنیم، پایبند هستیم، هر حرکت و رفتاری که مغایر با آن باشد، محکوم است و آن اتفاقاتی که در ۴۸ ساعت پایانی انتخابات رخ داد، یکی از مصادیق رفتارهایی بود که مغایر با ‌ چارچوب‌های ارزشی ماست.
32	اگر این اتفاق برای انتخابات هیئت‌رئیسه هم بیفتد، همان کاری است که نباید بشود.
33	ما باید ببینیم چه چیزی به نفع انقلاب است و انقلاب به چه چیزی نیاز دارد.
34	مردم چه انتظاری از انقلاب و جبهه‌های انقلاب دارند.
35	ما باید به آن توجه کنیم و به آن جامه عمل بپوشانیم.
36	به نظرم این رفتار آقای آقاتهرانی کار خوبی نبود و نباید صحبت‌های این‌چنینی مطرح می‌شد.
37	زمانی که بحث انتخابات است، صحبت‌هایی علیه افراد پیش می‌آید؛ ولی رسانه‌‌ای‌کردن موضوعات و علیه یکدیگر بدگویی‌کردن، کار درستی نیست.
38	وقتی افراد می‌توانند از نزدیک و چهره به چهره یا با یک تلفن و تماس حرف‌شان را بزنند و مسائل‌شان را حل کنند، رسانه‌‌ای‌کردن موضوعات به نظرم کار شایسته‌‌ای نیست.
