tabnak_data###حمله گسترده هکرها به زیرساخت‌های ارتباطی کشور###https://www.tabnak.ir/fa/news/957900/حمله-گسترده-هکرها-به-زیرساخت‌های-ارتباطی-کشور###['اقتصادی', 'داخلی']###2020-02-09 13:19:00###۹۵۷۹۰۰###['هکرها', 'زیرساخت\u200c', 'شرکت ارتباطات']
1
1	هکرهای اجاره‌ای، روز گذشته گسترده‌ترین حمله تجربه شده در تاریخ ایران را علیه زیرساخت‌های کشور اجرا کردند که به گفته مسوولان شرکت ارتباطات زیرساخت ایران، پیش از این نظیر نداشته است.
2	به گزارش ایسنا، از قبل ساعت ۱۲ روز شنبه، اینترنت در کشور دچار اختلال شد، به خصوص اینترنت بین‌الملل و بیشترین اختلال مربوط به اپراتورهای ثابت بود.
3	در این باره حمید فتاحی ‏‏معاون وزیر ارتباطات و رئیس هیات مدیره و مدیرعامل شرکت ارتباطات زیرساخت در پستی در توییتر اعلام کرد که هکرهای اجاره‌ای، (شنبه) گسترده‌ترین حمله تجربه شده در تاریخ ایران را علیه زیرساخت‌های کشور اجرا کردند.
4	میلیونها مبدا، میلیونها مقصد را هدف گرفته‌اند و با حمله SYN flood با نرخ ۱۸۰ میلیون PPS به دنبال اختلال سراسری در شبکه اینترنت ایران هستند.
5	حمله دفع‌شده و دارند به دیوار می‌خورند.
6	درباره علت این موضوع روز گذشته از سوی سجاد بنابی نایب رییس هیأت مدیره شرکت ارتباطات زیرساخت هم اعلام شد که در ساعت ١١:۴۴ روز شنبه به دلیل حمله منع سرویس توزیع شده، اینترنت برخی اپراتورهای همراه و ثابت برای مدت یک ساعت با اختلال مواجه شد که با مداخله سپر دژفا و تلاش همکاران شرکت زیرساخت‌ این ارتباطات هم‌اکنون عادی شده است.
7	این در حالی است که برخی از کاربران اظهار می‌کردند که این اختلال همچنان وجود دارد.
8	حمله منع سرویس توزیع شده معمولا به حملاتی گفته می‌شود که نفوذگر با ارسال درخواست های بسیار به یک سرور یا کامپیوتر، باعث استفاده بیش از حد از منابع آن مانند پردازنده سرور، بانک اطلاعاتی، پهنای باند و … می‌شود، به صورتی که سرور مجازی یا اختصاصی میزبان سایت دچار کندی شده که به دلیل حجم بالای پردازش سیستم دچار وقفه و اختلال و یا حتی قطعی کامل و از دسترس خارج شود.
9	دژفا مجموعه‌ای از سامانه‌ها است که برای رصد وضعیت تهدیدات و افزایش توان مقابله با آسیب‌ها در فضای سایبری کشور توسط مرکز مدیریت امداد و هماهنگی عملیات رخدادهای رایانه‌ای کشور که نقش cert ملی ایران را بر عهده دارد راه‌اندازی و در دست توسعه است.
10	اجزای این سامانه عبارت‌اند از: سامانه ملی تله افزار، سامانه بومی کاوشگر، سامانه بومی سمات، سامانه بومی بینا، سامانه بومی چکاپ، سامانه بومی سایمان، سامانه بومی دانا، سامانه عمومی سینا (PTAAS)، سامانه بومی سویه (IDS)، سامانه چتر امن.
