roozno_data###واعظی: راه مذاکره را نبسته‌ایم؛ در قالب ۱+۵ مذاکره می‌کنیم / اول باید خاطر ما از برداشتن تحریم جمع شود###http://roozno.com//fa/news/412485/واعظی-راه-مذاکره-را-نبسته‌ایم-در-قالب-۱-۵-مذاکره-می‌کنیم-اول-باید-خاطر-ما-از-برداشتن-تحریم-جمع-شود###[]###2020-02-08 11:33:00###۴۱۲۴۸۵###['واعظی', 'مذاکره']
1
1	رییس دفتر ریاست جمهوری با بیان اینکه هیچ وقت راه مذاکره را نبسته‌ایم و باید با کشورهای مختلف کار کرد، گفت: چون این فرد (ترامپ) را قابل اعتماد نمی دانیم، اول باید خاطر ما از برداشتن تحریم جمع شود و در قالب ۱+۵ می‌توانیم مذاکره کنیم.
2	به گزارش روز نو :محمود واعظی شامگاه جمعه در جمع بازرگانان و فعالان اقتصادی استان گلستان در گرگان اظهار داشت: در دنیای امروز کشوری نیست که تمام مسایل را (خود) حل و فصل کند و باید با همه کشورها کار کنیم، من آینده ایران را روشن می‌بینم و از گردنه ایجاد شده از سوی دشمنان عبور خواهیم کرد.
3	وی گفت: در کنار مقاومت برابر دشمنی‌ و فشار اقتصادی آمریکا درهای مذاکره را نبسته‌ و آمادگی داریم در شرایط برابر و عادلانه با گفت‌وگو مشکلات را حل کنیم و تردیدی نداریم که از این مرحله سخت عبور خواهیم کرد.
4	سرپرست نهاد ریاست جمهوری افزود: شرایط امروز کشور با وجود اعمال تحریم‌های همه جانبه به مراتب بهتر از سال گذشته است و این نشان می‌دهد که مسیر انتخاب شده از سوی نظام و حرکت به سوی خودکفایی و افزایش و رونق تولید در کنار مقاومت ملی، انتخاب درستی بوده که این راه همچنان ادامه دارد.
5	وی به وضعیت بازار کشور اشاره کرد و گفت: سال گذشته تصور ایجاد یک تحریم کوچک علیه کشور بازار را به هم می‌ریخت اما در شرایط کنونی و با وجود تصویب گسترده ترین تحریم ها، بازار کالا و ارز از ثبات برخوردار است.
6	رییس دفتر رییس جمهوری افزود: جنگ اقتصادی به راه افتاده علیه کشور فقط مختص دولت نیست و راه برون رفت همکاری، همفکری و اتحاد مردم، دولت و تولیدکنندگان است.
7	واعظی ادامه داد: تحریم و فشار اقتصادی موجب وارد کردن سختی و فشار بر تجار، مردم و دولت شد اما نباید اجازه دهیم این شرایط آمریکا را به هدفش برای زمین گیر کردن جمهوری اسلامی برساند.
8	سرپرست نهاد ریاست جمهوری اظهار کرد: تصمیم رهبری، دولت و مردم در برابر این تحریم مقاومت و پشتیبانی از یکدیگر است تا دشمن به اشتباه خود در اتخاد تصمیم اشتباهش پی برده و از راه در پیش گرفته بازگردد.
9	واعظی بیان داشت: آمریکا در ابتدای تحریم و فشار حداکثری علیه ایران ۱۲ پیش شرط برای مذاکره گذاشت اما اکنون که از اقدامات خصمانه خود نتیجه نگرفته بدون هیچ پیش شرطی خواستار مذاکره است.
10	در این نشست جمعی از فعالان اقتصادی استان گلستان خواسته‌های خود را در حوزه های تسهیلات و حمایت در راه اندازی طرح های اقتصادی، حمایت از صنعت فرش دستباف، بیمه بافندگان، رفع مشکل صادرات گاز از مرز اینچه برون و حمایت از تولید نهال الونیا برای توسعه زراعت چوب در استان مطرح کردند.
11	شهر کوچک اینچه برون در استان گلستان دارای پایانه، بازارچه مرزی، گمرک و راه آهن بین المللی است و اخیرا با مصوبه دولت و مجلس به منطقه ویژه اقتصادی تبدیل شد.
12	استان گلستان بیش از ۸۰۰ تاجر بین المللی و عضو رسمی اتاق بازرگانی، صنایع، معادن و کشاورزی دارد.
