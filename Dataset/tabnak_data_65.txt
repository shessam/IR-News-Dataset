tabnak_data###نخست‌وزیر لبنان ترکیب دولت جدید را به رئیس‌جمهور ارائه کرد###https://www.tabnak.ir/fa/news/953595/نخست‌وزیر-لبنان-ترکیب-دولت-جدید-را-به-رئیس‌جمهور-ارائه-کرد###[]###2020-01-22 01:57:00###۹۵۳۵۹۵###['لبنان', 'دولت', 'رئیس جمهور']
1
1	«حسان دیاب»، نخست‌وزیر جدید لبنان، رئیس‌جمهور این کشور را در جریان ترکیب دولت خود قرار داد.
2	شبکه المیادین لبنان شامگاه سه‌شنبه گزارش داد که دیاب عصر امروز در کاخ ریاست‌جمهوری حاضر شده و «میشل عون»، رئیس‌جمهور را در جریان ترکیب و اسامی کابینه‌اش قرار داده است.
3	خبرنگار این شبکه دقایقی بعد گزارش داد که نشست دیاب و عون در کاخ ریاست‌جمهوری همچنان ادامه دارد.
4	منابع سیاسی آگاه عصر امروز گفتند که اختلافات بر سر تشکیل کابینه جدید لبنان حل شده و احتمال دارد امشب اسامی وزرای دولت جدید اعلام شود.
5	در کابینه جدید گفته می‌شود تعداد وزارتخانه به ۲۰ کاهش یافته و به اصطلاح کوچکتر خواهد شد.
6	دولت قبلی ۳۰ وزارتخانه داشت.
7	وب‌سایت «لبنان دیبایت» نیز گزارش داد که نبیه بری، رئیس پارلمان لبنان نیز به جمع دیاب و میشل عون پیوسته است.
8	احتمال دارد تا ساعتی دیگر کابینه رسماً اعلام شود.
9	حسان دیاب ۲۸ آذر با ۶۹ رأی از سوی پارلمان مأمور به تشکیل کابینه شده است.
10	پیش از او سعد الحریری نخست‌وزیر بود که بعد از گذشت نزدیک به دو ماه از آغاز تظاهرات مردمی در لبنان از سمت خود استعفا داد.
