asriran_1_data###عضو حقوقدان شورای نگهبان: فرمایشات رهبری ما را بر اجرای مرّ قانون مصمم کرد###https://www.asriran.com/fa/news/712495/عضو-حقوقدان-شورای-نگهبان-فرمایشات-رهبری-ما-را-بر-اجرای-مرّ-قانون-مصمم-کرد###['سیاسی']###2020-02-06 12:15:00###۷۱۲۴۹۵###['شورای نگهبان', 'انتخابات']
5
1	عضو حقوق‌دان شورای نگهبان با اشاره به بیانات روز گذشته رهبر انقلاب در صفحه شخصی خود نوشت: فرمایشات مقام معظم رهبری شورای نگهبان را بیش از پیش بر اجرای مر قانون مصمم نمود.
2	به گزارش تسنیم، هادی طحان نظیف عضو حقوق‌دان شورای نگهبان با انتشار مطلبی در صفحه شخصی خود با اشاره به بیانات روز گذشته رهبر انقلاب نوشته است:"این روزها همه دست‌اندرکاران برگزاری انتخابات با دقت، جدیت و تلاش شبانه‌روزی در پی زمینه‌ سازی برای برگزاری انتخاباتی پرشور هستند.
3	اعتقاد و باور عمیق به نقش مؤثر و تعیین‌کننده مردم در نظام جمهوری اسلامی باعث شده تا همکاران گرانقدرم با مجاهدتی مثال‌زدنی در زمان بسیار کوتاه دست به کار بزرگی بزنند و صلاحیت حدود ۱۶ هزار نفر را بررسی نمایند.
4	اگرچه در این مسیر احتمال خطا و اشتباه منتفی نیست، لیکن با توجه به فرصت‌های متعدد موجود برای بازبینی و بازنگری احتمال تضییع حقوق افراد کاهش یافته است.
5	در این میان صحبت‌های برخی سیاسیون در روزهای گذشته کام ملت عزیز ایران را تلخ کرده و تریبون‌های رسمی جمهوری اسلامی را تا حد سخنگویی یک حزب و جناح سیاسی تنزل داده است.
6	فرمایشات مقام معظم رهبری شورای نگهبان را بیش از پیش بر اجرای مر قانون مصمم نمود.
7	ایشان ضمن حمایت از جایگاه نهاد مقدس و انقلابی شورای نگهبان، بر اهتمام خاص خود نسبت به نظارت بر روند انتخابات تأکید فرمودند.
8	به عنوان کوچکترین عضو این نهاد مقدس و انقلابی ضمن تشکر از ابراز لطف ایشان بیش از پیش بار سنگین مسئولیت امانت ملت را بر گرده خویش احساس می‌کنم و از خداوند منان توفیق پایداری در این مسیر را مسألت می‌نمایم".
