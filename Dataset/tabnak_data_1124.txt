tabnak_data###متحد سابق اردوغان درخواست تشکیل حزب سیاسی خود را داد###https://www.tabnak.ir/fa/news/964697/متحد-سابق-اردوغان-درخواست-تشکیل-حزب-سیاسی-خود-را-داد###[]###2020-03-09 16:19:00###۹۶۴۶۹۷###['اردوغان', 'ترکیه', 'مخالفان']
1
1	معاون سابق نخست وزیر ترکیه امروز (دوشنبه)، هشت ماه پس از استعفایش از حزب حاکم "عدالت و توسعه" درخواست تشکیل حزب سیاسی خود را ارائه کرد.
2	به گزارش ایسنا، به نقل از خبرگزاری رویترز، علی باباجان، معاون سابق نخست وزیر ترکیه ژوئیه سال گذشته اعلام کرد که به خاطر اختلافات شدیدش با راهی که حزب حاکم "عدالت و توسعه" در پیش گرفته از این حزب استعفا می‌کند و اقدامش برای تشکیل یک حزب سیاسی جدید به عنوان اقدام بالقوه‌ای برای تحت تاثیر قرار دادن و کاهش حمایت‌ها از حزب "عدالت و توسعه" رجب طیب اردوغان، رئیس جمهوری ترکیه تلقی شده است.
3	علی باباجان گفت:‌ ما روز چهارشنبه در جریان برنامه راه‌اندازی نام این حزب را تایید خواهیم کرد.
4	طرفداران من امروز درخواست رسمی تشکیل این حزب را تقدیم وزارت کشور کردند.
5	باباجان، یکی از بنیان‌گذاران حزب "عدالت و توسعه" که از سال ۲۰۰۲ میلادی زمام امور ترکیه را برعهده دارد ابتدا به عنوان وزیر اقتصاد، سپس به عنوان وزیر امور خارجه و پس از آن از سال ۲۰۰۹ تا ۲۰۱۵ میلادی به عنوان معاون نخست وزیر ترکیه خدمت کرد.
6	مشکلات اقتصادی در پی بحران مالی سال ۲۰۱۸ میلادی باعث کاهش میزان حمایت‌ها از پایگاه حمایتی اردوغان شد.
7	کاهش بیشتر حمایت‌ها به شدت به حزب "عدالت و توسعه" لطمه خواهد زد؛ حزبی که در حال حاضر نیز برای حفظ اکثریت پارلمانی‌اش باید به ائتلافی با ناسیونالیست‌ها تکیه کند.
8	در دسامبر سال گذشته نیز احمد داووداوغلو، نخست وزیر سابق ترکیه و یکی دیگر از متحدان سابق اردوغان حزب "آینده" را برای رقابت با حزب "عدالت و توسعه" تاسیس کرد.
