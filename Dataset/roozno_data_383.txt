roozno_data###بهارستان علیه ‌پاستور!###http://roozno.com//fa/news/415523/بهارستان-علیه-‌پاستور###[]###2020-02-26 09:19:00###۴۱۵۵۲۳###['بهارستان', 'پاستور']
1@@@2@@@3@@@4@@@5
1	در این دوره از انتخابات مجلس شورای اسلامی قبل از آنکه حتی برگزار شود گمانه‌ها در رابطه با عدم حضور اصلاح‌طلبان و غیبت محسوس این جریان سیاسی در مجلس آینده زده می‌شد.
2	یعنی از همان ابتدای انتخابات و قبل از برگزاری آن بسیاری از کارشناسان و نخبگان فکری بارها گفته بودند که مجلس آینده کامل در اختیار اصولگرایان خواهد بود.
3	امری که حالا کامل به حقیقت پیوست و حالا باید منتظر مجلس کاملا یکدست اصولگرایی باشیم.
4	در این میان آنچه بیش از هر چیزی جلب توجه می‌کند چالش‌های میان دولت حسن روحانی و مجلس اصولگرای یازدهم خواهد بود به گونه‌ای که حتی خود حسن روحانی پیش از این نیز بر چالشی بودن مجلس و دولت در آینده صحه گذاشته و اعلام کرده بود که قانون اساسی میان آنها حکم خواهد کرد.
5	یعنی خود او نیز می‌داند که اصولگرایان روزهای سختی را برای دولت تدبیر و امیدش در دو سال باقی مانده رقم خواهند زد.
6	به گزارش روزنو :اصولگرایان بعد از آنکه در یک رقابت بودن حضور رقیب مجلس را به دست گرفتند و تمامی نامزدهای خود را راهی بهارستان کردند حالا تازه کارشان شروع شده است.
7	چرا که ‌باید از این پس برای راهبرد نظرات و اندیشه‌های خود برای حل مشکلات جامعه به تعامل و تساهل با دولت دوازدهم بپردازند که با شناخت و مواضعی که تا به حال نسبت به دولت حسن روحانی داشته‌اند بعید به نظر می‌رسد تساهلی در کار باشد و نشان از وجود چالش و اختلاف‌نظرهایی پیش روی نمایندگان مجلس با قوه مجریه دارد.
8	راه یافتگان به مجلس یازدهم در سال‌های اخیر، اصلی‌ترین محور کنش سیاسی خود را مخالفت با سیاست‌های دولتی قرار داده‌اند که گاه به تعارض در اصول نگرش به مبانی سیاست‌ورزی و تصمیم‌سازی در همه امور اقتصادی، سیاسی، فرهنگی و اجتماعی انجامیده است، بنابراین جدال بین دولت و مجلس یازدهم چندان دور از ذهن نیست.
9	البته یک موضوع دیگر را نیز نباید نسبت به مجلس آینده فراموش کرد و آن این است که تمامی طیف‌های اصولگرایی که به مجلس یازدهم راه یافته‌اند در بسیاری موارد دارای اتفاق نظر و وحدت نیستند.
10	درواقع آنها فقط واژه اصولگرایی را یدک می‌کشند و مانند زمان انتخابات در بسیاری موارد دچار اختلافات جدی هستند و این چالش‌ها قطعا در آینده نیز مشاهده خواهد شد.
11	بی‌تردید روزهای بسیار دشواری در انتظار دولت است و مجلسی‌ها شمشیر را از رو برای روحانی خواهد بست و لبه تیز تیغ مجلس از همان ابتدا بر گردن دولت دوازدهم قرار خواهد گرفت.
12	آنها با استفاده از تمام تریبون‌هایی که در اختیار دارند و خواهند گرفت تمام تلاش خود را خواهند کرد تا بار همه مشکلات و ناکامی‌های کشور بر سر دولت بگذارند.
13	اصولگرایان سعی می‌کنند خود را حامی مردم و دولت جلوه دهند و با فشار بر دولت روحانی خواسته‌های خود را به نام دفاع از مردم از آن مطالبه کنند.
14	آنها به نوعی رفتار خواهند کرد که تمام تلاششان پایان دادن به تورم، بیکاری، فساد و ناکارآمدی است که توسط دولت ایجاد شده و این مجلس امده تا به آن پایان دهد.
15	با عقبه‌ای که بسیاری از همین نمایندگانی که به مجلس یازدهم راه یافته‌اند، دارند احتمال استیضاح و برکناری دولت روحانی چندان دور از ذهن نیست.
16	در همین راستا برخی نیز از روی کار‌آمدن دولت پارلمانی به جای دولت ریاستی خبر می‌دهند و می‌گویند احتمال اینکه دولت پارلمانی از سوی مجلس یازدهم روی کار بیاید بسیار محتمل است و شاید در آینده این اتفاق بیفتد.
17	این افراد با موضع‌گیری‌های برخی از نمایندگان مجلس یازدهم معتقدند احتمال دارد آنها به دنبال تغییر باشد و بخواهد دولت پارلمانی را تشکیل بدهد.
18	چرا که مجلس آینده با شکل‌گیری که خواهد داشت شاید این موضوع را مطرح خواهد کرد.
19	اما هزینه این جدال و دعواها را چه کسی خواهد پرداخت؟امیر محبیان، تحلیلگر اصولگرا درباره نحوه تعامل مجلس بعدی با دولت دوازدهم می‌گوید: به نظرم مجلس یازدهم به سمت سطحی از چالش با دولت خواهد رفت که می‌تواند بسیار خطرناک باشد؛ نه از این جهت که دولت نباید نقد شود، بلکه اگر درگیری و چالش سیاسی ادامه یابد، مردم از اصولگرایان هم رویگردان می‌شوند.
20	این روزنامه‌نگار اصولگرا در گفت‌وگو با «ایرنا» می‌افزاید: مجلس جدید وظایف خود را به دقت، صراحت، صداقت و شفافیت انجام دهد.
21	مجلس یازدهم باید از برخورد سیاسی خودداری کرده و کارآمدی مدیران کشور را رصد و نظارت کند.
22	مسئله مبارزه با فساد را در اولویت قرار دهد و به نحوی عمل کند که مردم احساس نکنند فضایی شعاری و بی‌برنامه بر مجلس حاکم شده است.
23	نمایندگان اصولگرایی که اکثریت مجلس یازدهم را در اختیار گرفته‌اند نباید به تعداد ناامیدان بیفزایند بلکه باید به مردم امید بدهند و دولت هم تلاش کند در تیررس برخی‌ها قرار نگیرد و از هر شرایطی برای افزایش کارآمدی بهره بگیرد.
24	وی می‌گوید: در شرایطی که در یک بحران‌ بهداشتی قرار داریم هنوز هلال احمر ما مسئول ندارد و بخش‌هایی که باید بحران‌ها را مدیریت کنند مورد انتقاد جدی مردم هستند.
25	مردم احساس می‌کنند مسئولان کشور با پنهان‌کاری و عدم پاسخگویی عمل می‌کنند.
26	موسس حزب نواندیشان ایران اضافه می‌کند: در حال حاضر برای مردم مهم نیست اصولگرا یا اصلاح‌طلب فرمان مدیریت کشور را در دست داشته باشند، مردم می‌خواهند مشکلاتشان برطرف شود.
27	حال باید منتظر ماند تا مجلس یکدست اما چندپاره اصولگرا مواجه‌اش با دولت چگونه خواهد بود و نباید فراموش کرد با توجه به انتقاداتی که خود اصولگرایان و همین نمایندگان راه یافته به مجلس نسبت به عملکرد دولت دهم داشته‌اند چه وظیفه سنگینی بر عهده دارند.
28	درواقع چالش اصلی برای مجلس آینده، برون‌رفت از اتهام ناکارآمدی این نهاد نزد افکارعمومی است.
29	ابتکار
