asriran_1_data###عراق ۵ مرز زمینی با ایران را بست###https://www.asriran.com/fa/news/717776/عراق-۵-مرز-زمینی-با-ایران-را-بست###['سیاست خارجی']###2020-03-08 20:20:00###۷۱۷۷۷۶###['عراق', 'ایران']
3
1	هیات گذرگاه‌های مرزی عراق از بستن ۵ مرز زمینی کشور با ایران، از امروز و به مدت یک هفته خبر داد.
2	به گزارش گمرک ایران، این اقدام دولت عراق، با هدف افزایش تجهیزات بهداشتی در مرزهای زمینی برای مبارزه با شیوع کرونا، انجام اقدامات پیشگیرانه بهداشتی و افزایش کنترل‌های مرزی، به مدت یک هفته انجام شده است.
3	بر اساس اعلام مسوولان گمرکات مرزی ایران، رایزنی‌ها و مذاکره برای تجهیز سریع مرزها به امکانات بهداشتی و بهبود کنترل‌ها میان دو طرف در حال انجام بوده و پیشنهاداتی به طرف عراقی اعلام شده است تا زمان یک هفته‌ای به چند روز کاهش یابد.
4	بر اساس اعلام هیات گذرگاه‌های مرزی عراق، ۵ مرز زمینی شلمچه، شیب، زرباطیه، منذریه و مندلی میان ایران و عراق از امروز بسته شدند و این گذرگاه‌ها از امروز از (۸ مارس ۱۸ اسفند) به مدت یک هفته تا (۱۵ مارس ۲۵ اسفند) بسته خواهند بود.
5	البته مرزهای مشترک ایران و عراق در منطقه اقلیم کردستان عراق باز است و تردد کامیون‌ها در این مرزها با ترافیک سنگینی همراه است.
6	گمرک ایران پنجشنبه (۱۵ اسفند) نیز از توقف فعالیت ترخیص کالاهای وارداتی به عراق از امروز (یکشنبه) به مدت یک هفته از تمامی مرزهای خسروی، سومار، مهران، چذابه و شلمچه با هدف پیشگیری و ضدعفونی محوطه‌های گمرکی و افزایش تجهیزات و امکانات مرزی برای مقابله با کرونا خبر داده بود.
7	براساس این گزارش، پس از یک هفته تعطیلی، مرزها دوباره بازگشایی خواهد شد.
