roozno_data###روحانی: اروپا به تعهدات برجام عمل کند ما به تعهدات خود پایبندیم###http://roozno.com//fa/news/429664/روحانی-اروپا-به-تعهدات-برجام-عمل-کند-ما-به-تعهدات-خود-پایبندیم###[]###2020-06-02 15:37:00###۴۲۹۶۶۴###['روحانی', 'اروپا', 'برجام']
1
1	رئیس جمهور با بیان اینکه اجرای برجام دستاورد خوبی در زمینه چند جانبه گرایی بود، گفت: متاسفانه به دلیل کارشکنی های آمریکا و خروج یکجانبه و غیر قانونی از برجام ، این توافق خوب با مشکل مواجه شد.
2	به گزارش روز نو :حجت الاسلام حسن روحانی روز سه شنبه در تماس تلفنی با رئیس جمهور فنلاند، با اشاره به اینکه برجام با قطعنامه ۲۲۳۱ شورای امنیت سازمان ملل متحد مورد تائید قرار گرفته است، افزود: اقدام آمریکا در خروج از برجام مخالف قطعنامه شورای امنیت و مغایر با قوانین بین المللی ،عرف سیاسی و همه تعهدات اخلاقی بود.
3	روحانی با تاکید بر اینکه همکاری ایران با آژانس بین المللی انرژی اتمی بخوبی ادامه دارد و فعالیت های هسته ای ایران تحت نظارت بازرسان آژانس است ، گفت: به محض اینکه اتحادیه اروپا به تعهدات۱۱ بندی خود در برجام عمل کند، ما هم به همه تعهدات برجامی خود پایبند خواهیم بود.
4	رئیس جمهور با بیان اینکه متاسفانه آمریکایی ها در هیچ مرحله ای از خود حسن نیت نشان ندادند و حتی در شرایط شیوع ویروس کرونا نیز برخلاف اصول انسانی و حقوق بشر به اعمال تحریم های غیر قانونی و افزایش فشارهای اقتصادی علیه ملت ایران ادامه دادند، گفت: آمریکایی ها باید متوجه شده باشند که در پیش گرفتن این مسیر سودی برای آنها نخواهد داشت و برهم زدن برجام به ضرر همه است .
5	روحانی با اشاره به اینکه آمریکایی ها با اعمال تحریم های ظالمانه و ممانعت از انتقال دارو و مواد ضروری به ایران در شرایط سخت بیماری کووید ۱۹، سلامت ۸۳ میلیون ایرانی را به گروگان گرفته اند، اظهار داشت: اتحادیه اروپا و بویژه فنلاند باید با محکوم کردن اقدامات غیر قانونی آمریکا، به وظیفه خود عمل نمایند.
6	رئیس جمهور با اشاره به راه اندازی سازوکار مالی اینستکس از سوی اروپا و همچنین کانال مالی سوئیس با ایران ، افزود: متاسفانه این کانال های مالی هنوز نتوانسته موثر واقع شود و اتحادیه اروپا باید نسبت به فعال تر شدن این سازوکارهای مالی اقدام کند.
7	روحانی در ادامه این گفت وگو مناسبات دو جانبه ایران و فنلاند را دوستانه دانست و افزود: دو کشور ظرفیت های بسیار خوبی برای توسعه روابط در زمینه های اقتصادی و تجاری ، سرمایه گذاری در زمینه نفت و انرژی ، کشاورزی و فناوری دارند که باید از این ظرفیت ها حداکثر استفاده را ببریم .
8	رئیس جمهور همچنین با اشاره به موفقیت های ایران در زمینه مقابله با بیماری کووید ۱۹، بر انتقال تجربیات و اشتراک اطلاعات و دانش ها در این زمینه با فنلاند تاکید کرد و گفت: موفقیت در مقابله با این بیماری پاندمی از طریق همکاری دسته جمعی حاصل خواهد شد و اگر همه کشورها در کنار هم قرار نگیرند، خلاصی از این بیماری خطرناک بسیار سخت خواهد بود.
9	روحانی با تاکید بر اینکه در چنین شرایطی باید در مبارزه با این ویروس ، برخورد یکسانی با کشورها بویژه در زمینه دسترسی آزادانه همه به دارو و تجهیزات پزشکی انجام شود، افزود: متاسفانه دولت آمریکا در این شرایط سخت هم سازمان بهداشت جهانی را مورد تحریم و ملاحظات تنگ نظرانه قرار داده و مقررات بین المللی را زیر پا گذاشته و هم فشارهای تحریم را علیه ایران افزایش داده و ضروری است تا اتحادیه اروپا به وظایف حقوق بشری خود در این مقطع حساس عمل کند.
10	رئیس جمهور در پایان با تاکید بر توسعه روابط با فنلاند در همه زمینه ها ابراز امیدواری کرد گفت و گو های دو کشور درخصوص مسائل دو جانبه، بین المللی و منطقه ای همچنان ادامه داشته باشد.
11	رئیس جمهور فنلاند نیز در این گفت و گوی تلفنی با ابراز خرسندی از موفقیت های ایران در مقابله با ویروس کرونا، بر توسعه و تعمیق روابط با ایران تاکید کرد و گفت: دو کشور روابط خوبی با یکدیگر داشته اند و امیدواریم این روابط روز به روز توسعه یابد.
12	«سالی نینیسته» با استقبال از راه اندازی سازو کار مالی اینستکس آمادگی کشورش برای پیوستن به این سازوکار مالی را اعلام کرد و گفت: از پرداخت وام صندوق بین المللی پول به ایران حمایت می کنیم.
13	رئیس جمهور فنلاند با اعلام حمایت کامل از برجام به عنوان یک توافق بین المللی، افزود: فنلاند برای حفظ برجام همه تلاش خود را انجام می دهد و معتقدیم که برجام باید حفظ و از سوی همه طرف ها اجرا شود.
