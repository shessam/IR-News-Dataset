tabnak_data###ماهاتیر محمد استعفا کرد###https://www.tabnak.ir/fa/news/961405/ماهاتیر-محمد-استعفا-کرد###[]###2020-02-24 13:40:00###۹۶۱۴۰۵###['ماهاتیر محمد', 'استعفا', 'مالزی']
1
1	بر اساس اعلام منابع خبری، نخست وزیر مالزی در پی تشدید جدال در داخل ائتلاف سیاسی وی استعفای خویش را تقدیم پادشاه این کشور کرده است.
2	به گزارش ایسنا، خبرگزاری رویترز گزارش کرده که دو منبع آگاه استعفای ماهاتیر محمد، نخست وزیر مالزی را تایید کرده اند.
3	ماهاتیر محمد بعد از آن تصمیم به استعفا گرفت که گزارش شد جدال سیاسی در داخل ائتلاف میان حزب وی و حزب انور ابراهیم که قرار بود در آینده نزدیک نخست وزیر جدید مالزی شود بالا گرفته است.
4	رسانه‌ها گزارش دادند که حامیان ماهاتیر محمد در داخل این ائتلاف برای کنار گذاشتن حزب انور ابراهیم از ائتلاف حاکم تلاش کرده‌اند.
5	این در حالی است که انور ابراهیم قبل از انتخابات ۲۰۱۸ با ماهاتیر محمد بر سر جانشینی وی در نخست وزیری توافق کرده بود.
6	در پی اعلام تسلیم استعفای ماهاتیر محمد به سلطان عبدالله سلطان احمد شاه، پادشاه مالزی، حزب وی نیز ائتلاف حاکم موسوم به ائتلاف "پاکاتان هاراپان" را ترک کرد.
7	گزارش شده ماهاتیر محمد در واکنش به تحولات اخیر، حزب سیاسی خودش موسوم به حزب "برساتو" را نیز ترک کرده اما هنوز دلیل این اقدام خود را اعلام نکرده است.
8	این حزب پیشتر خبر کنار رفتن ماهاتیر محمد از رهبری حزب را اعلام کرده بود.
9	حزب انور ابراهیم حامیان ماهاتیر محمد را به سازماندهی یک "کودتای خودی‌ها" متهم کرد.
10	انور ابراهیم یکشنبه شب حامیان ماهاتیر محمد و عده ای از اعضای حزب خودش را متهم به "خیانت" به خود کرد.
11	انور ابراهیم دوشنبه یک نشست شتابزده با ماهاتیر محمد تشکیل داد و بعد از این نشست گفت، هنوز شانس برقراری یک صلح موقت در داخل ائتلاف حاکم وجود دارد.
12	او به حامیانش گفت که نشستش با ماهاتیر محمد "بسیار خوب" بوده و تحت تاثیر "نگرش" و موضعش در مخالفت با کسانی که به دنبال غصب قدرت بدون یک دستور کار هستند قرار گرفته است.
13	ماهاتیر محمد ماه مه ۲۰۱۸ برای بار دوم بعنوان نخست وزیر مالزی انتخاب شد.
14	سخنگوی دفتر نخست وزیر مالزی گفته است به زودی بیانیه‌ای رسمی در خصوص خبر استعفای وی منتشر خواهد شد اما این خبر را رد یا تکذیب نکرد.
15	ماهاتیر محمد سال ۲۰۱۹ درحالیکه ۹۲ ساله بود بعنوان مسن‌ترین رهبر جهان مجددا نخست وزیر مالزی شد.
16	او در حالی که چند سال پیش از دنیای سیاست کناره‌گیری کرده بود، در پی رسوایی فساد نجیب رزاق، نخست وزیر سابق مالزی به مخالفان پیوست و در انتخابات نامزد شد و توانست ائتلاف حاکم "باریسان ناسیونال" را که برای بیش از ۶۰ سال در قدرت بود، شکست دهد.
