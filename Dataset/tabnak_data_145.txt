tabnak_data###بازدید مسئولان عربستانی و یهودی از اردوگاه آشوویتس###https://www.tabnak.ir/fa/news/954126/بازدید-مسئولان-عربستانی-و-یهودی-از-اردوگاه-آشوویتس###[]###2020-01-24 16:11:00###۹۵۴۱۲۶###['عربستان', 'یهودی', 'اسراییل']
1
1	تعدادی از مسئولان مسلمان و یهودی در بازدید مشترک "تاریخی" از اردوگاه کار اجباری آشوویتس در آستانه هفتادوپنجمین سالگرد آزادسازی این اردوگاه توسط ارتش سرخ در سال ۱۹۴۵، به قربانیان هولوکاست ادای احترام کردند.
2	به گزارش ایسنا، به نقل از خبرگزاری فرانسه، محمد بن عبدالکریم العیسی، دبیرکل انجمن جهان اسلام و وزیر دادگستری پیشین عربستان روز پنجشنبه در بازدیدی از اردوگاه آشوویتس اعلام کرد که بازدید حدود شصت تن از مسئولان مذهبی و یا انجمنی جهان از این اردوگاه "یک وظیفه مقدس و یک افتخار بزرگ است".
3	دبیرکل انجمن جهان اسلام در هنگام اقامه نماز در نزدیکی یادبود آشوویتس که به یاد بیش از یک میلیون نفر که اکثر آن‌ها یهودی بودند و در این اردوگاه نابود شدند، تعظیم کرد.
4	دیوید هریس، یکی از مسئولان کمیته یهودیان آمریکا، که این بازدید را برگزار کرد، اظهار کرد: "این اولین بار است که یک هیات از مقامات ارشد مسلمان از آشوویتس یا یک اردوگاه کار اجباری نازی‌ها بازدید می‌کند".
5	این بازدید در آستانه مراسمی که قرار است دوشنبه آینده برای هفتادوپنجمین سالگرد آزادسازی آشوویتس در لهستان برگزار شود، صورت گرفت.
6	در همین حال، شبکه المیادین در گزارشی نوشت، محمد العیسی، دبیرکل "انجمن جهان اسلام" شخصیتی است که محمد بن سلمان، ولیعهد عربستان از طریق وی تلاش می‌کند تا عادی سازی روابط با اسرائیل را به یک امر واقعی تبدیل کند و در این راستا، از بهانه‌های دینی برای رابطه با یهود بهره‌برداری می‌کند.
7	سفر وی به لهستان و بازدید از اردوگاه آشوویتس در چارچوب هدفی مشخص انجام شده است.
8	به نوشته روزنامه تایمز آو اسرائیل، العیسی روز جمعه در کنار چهره‌های دینی که از بیش از ۲۴ کشور جهان او را همراهی می‌کنند و مسئولان کمیته یهودیان آمریکا بازدیدی از موزه تاریخ یهودیان لهستان در ورشو خواهد داشت.
9	همچنین آنها از کلیسایی در پایتخت لهستان و یک مسجد محلی بازدید خواهند کرد و العیسی در ضیافت شام مشترک شنبه شرکت خواهد کرد.
10	رسانه‌های عبری زبان این سفر العیسی را "ماموریت بین ادیان" توصیف و آن را ادامه رویکرد حاکم در عربستان دانستند که به شدت با هولوکاست و هرگونه اقدام ضد یهودی مخالف است.
11	این رسانه‌ها افزودند، العیسی این رویکرد را دو سال قبل با ارسال پیامی برای موزه هولوکاست واشنگتن و ابراز همدردی با قربانیان آغاز کرد.
12	العیسی در ماه مه ۲۰۱۸ از موزه یادبود هولوکاست در واشنگتن بازدید کرده بود.
13	او ژانویه ۲۰۱۹ در مقاله‌ای در روزنامه واشنگتن پست، "جنایات وحشتناک نازی‌ها" را محکوم کرده و نوشته بود، مسلمانان جهان مسئولیت دارند از هولوکاست درس بگیرند.
14	طبق گزارش خبرگزاری رسمی عربستان (واس)، محمد بن سلمان، ولیعهد این کشور سپتامبر گذشته میزبان هیاتی از چهره‌های برجسته یهودیان حامی رژیم صهیونیستی بود که برای دومین بار به عربستان سفر کرده بودند.
15	در آن دیدار نیز العیسی حضور یافته و بر اهمیت انجام هر گونه اقدام مشترکی برای تقویت همزیستی و گذشت تاکید کرده بود.
