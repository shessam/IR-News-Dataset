asriran_1_data###رونمایی از کتاب «توسعه پایدار مبتنی بر مولفه‌های فرهنگی و اجتماعی»###https://www.asriran.com/fa/news/713437/رونمایی-از-کتاب-توسعه-پایدار-مبتنی-بر-مولفه‌های-فرهنگی-و-اجتماعی###['فرهنگی/هنری']###2020-02-12 11:14:00###۷۱۳۴۳۷###['کتاب', 'فرهنگسرا']
23@@@24@@@25
1	آیین رونمایی از کتاب «توسعه پایدار» مبتنی بر مولفه‌های فرهنگی و اجتماعی با حضور حسین وزیری نویسنده کتاب و جمعی از اساتید دانشگاه صبح روز دوشنبه ۲۱ بهمن در فرهنگ‌سرای رسانه برگزار شد.
2	به گزارش روابط عمومی فرهنگسرای رسانه، دکتر حسین وزیری نویسنده کتاب در سخنان خود در این مراسم گفت: این کتاب بیرون آمده از نگاه اجتماعی فرهنگی جوانی است که در بستر انقلاب اسلامی رشد کرده است.
3	امروز در جامعه ما مهمترین مساله‌ای که موجب رنجش شده، ناکارآمدی، نابرابری و عدم توجه به جوانان است.
4	اگر من وارد این حوزه شدم و مولفه‌های فرهنگی و اجتماعی را در توسعه پایدار بررسی کردم به این دلیل است که یک روستایی‌زاده ساده هستم.
5	تمام آبا و اجداد من کشاورز بودند و فکر می‌کنم که اگر در زمینه روستا کار کنم می‌توانم به مردمی که ولی‌نعمتان این نظام هستند خدمت کنم.
6	این مدرس دانشگاه ادامه داد: من به این دلیل این رساله را انتخاب کردم که به عنوان یک نسل سومی بتوانم با روحیه جهادی برای رفع مشکلات کشورم و مطالبات مردم قدمی بردارم.
7	پس از جنگ تحمیلی جوانانی که در عرصه جنگ خوش درخشیده بودند بخش‌هایی از مسئولیت‌های اجتماعی و فرهنگی برعهده گرفتند و بهترین اتفاقات را در حوزه‌های مختلف رقم زدند.
8	به نظرم امروز نیز باید از پتانسیل جوانان بهره برد.
9	در سیاست‌‎گذاری‌ها نیز باید مولفه‌های فرهنگی و اجتماعی را دید، باید خانواده‌ها و مردم را دید و اگر مردم ولی نعمت نباشند تئوری خدمت جایش را به تئوری غارت می‌دهد.
10	وزیری با تاکید بر لزوم توجه به توانایی و پتانسیل‌های جوانان برای بهبود وضعیت کشور تصریح کرد: می‌بینید که مقام معظم رهبری دست به کار می‌شوند و تدابیر گام دوم انقلاب اسلامی را می‌نویسند.
11	یکی از تدابیر مهم این بیانیه توجه به جوانان است و ایشان بیش از ۳۸ بار در جای جای بیانیه نام جوان را به کار برده‌اند.
12	در این آیین همچنین دکتر حسین محمدی مدرس دانشگاه با اشاره به موضوع آمایش سرزمین به عنوان یکی از اساسی‌ترین مولفه‌های توسعه پایدار گفت: توسعه هر چیزی تحت تاثیر جغرافیاست.
13	از همین منظر باید گفت که پایه و اساس توسعه پایدار آمایش سرزمین است؛ به عبارت بهتر تا زمانی که سرزمین خود را نشناخته‌اید چگونه می‌خواهید به توسعه پایدار برسید؟ وی با اشاره به لزوم توجه به مولفه‌های فرهنگی و اجتماعی در توسعه پایدار گفت: به نظرم قبل از هر چیز باید به توسعه فرهنگی و اجتماعی فکرکنیم.
14	از این منظر آقای وزیری جسارت زیادی داشت که به این موضوع پرداخت.
15	معتقدم که اگر در این زمینه به خوبی حرکت کنیم جامعه ما بیمه می‌شود.
16	سخنران دیگر این نشست علیرضا استعلاجی بود.
17	وی با اشاره به مولفه‌های مختلف توسعه پایدار از جمله توسعه فرهنگی، ‌اجتماعی، و اقتصادی گفت: در این زمینه کتب و مقالات زیادی تولید شده است اما نکته مهم اینجاست که این حوزه جای کار فراوان دارد و از این منظر نوشتن چنین کتابی بسیار ارزشمند است.
18	این مدرس دانشگاه با تاکید بر میدانی بودن کتاب پیش رو گفت: دقت داشته باشید که این کتاب نتیجه تحقیقات میدانی بود و هر کدام از مباحث آن می‌تواند محوری برای کتاب‌های آتی و تحقیقات بعدی پژوهشگران باشد.
19	به نظرم دانشجویان می‌توانند با تمرکز بر این کتاب برای تعریف موضوعات جدید اقدام کنند.
20	نصرالله فلاح‌تبار، عضو هیئت علمی دانشگاه سخنران بعدی این برنامه بود.
21	او با بیان خاطره‌ای از یکی از اساتید خود گفت: یکی از اساتید ما معتقد بود هر کتابی که نوشته می‌شود برگی از دفتر زندگی آتش می‌گیرد.
22	بعدا متوجه شدم که این جمله معنایی به جز دشواری‌های نوشتن کتاب ندارد.
23	نوشتن یک کتاب آن هم با چنین ابعادی کار بسیار سختی است و از این منظر باید به آقای دکتر وزیری تبریک بگویم.
24	در زمینه توسعه پایدار کتاب‌های زیادی نوشته شده است اما مساله جغرافیا کمتر وارد چنین موضوعاتی شده است.
25	به نظرم این کتاب بارها خوانده خواهد شد، بر آن پانویس می‌شود و مورد تحلیل قرار می‌گیرد.
26	در پایان این مراسم با حضور نویسنده کتاب و اساتید دانشگاه از کتاب «توسعه پایدار مبتنی بر مولفه‌های فرهنگی و اجتماعی» رونمایی شد.
