asriran_1_data###مجیدی: اگر AFC از مشکلات ایران خبر دارد، حتما از مشکلات پرواز قطر و امارات هم خبر دارد###https://www.asriran.com/fa/news/710937/مجیدی-اگر-afc-از-مشکلات-ایران-خبر-دارد-حتما-از-مشکلات-پرواز-قطر-و-امارات-هم-خبر-دارد###['ورزشی']###2020-01-27 13:54:00###۷۱۰۹۳۷###['استقلال', 'فرهاد مجیدی']
7@@@8@@@9
1	سرمربی تیم فوتبال استقلال گفت: اگر AFC از مشکلات ایران خبر داشته و آن بازی را در دوبی برگزار کرده، حتما AFC از مشکلات پروازی میان کشورهای امارات و قطر هم خبر دارد.
2	به گزارش سایت باشگاه استقلال، فرهاد مجیدی در نشست خبری پیش از بازی با الریان اظهار داشت: ابتدا به کلیه حاضران در این کنفرانس مطبوعاتی سلام می‌کنم.
3	آرزو می‌کنم مصاف با الریان یک بازی خوب باشد.
4	دوست دارم قبل از آغاز سوالات شما خبرنگاران، درباره یک نکته صحبت کنم.
5	قبل از بازی با الکویت هم گفتم که من به عنوان سرمربی استقلال و همه بازیکنانم، هنوز دلیل قانع کننده‌ای ازAFC نشنیده‌ایم که چرا بازی قبلی ما در دوبی برگزار شد.
6	من و بازیکنان استقلال به تصمیم AFC احترام گذاشتیم و راهی دوبی شدیم ولی بیشتر به هوادارانمان احترام گذاشتیم و به خاطر آن‌ها راهی دوبی شدیم.
7	اگر AFC از مشکلات ایران خبر داشته و آن بازی را در دوبی برگزار کرده، حتما AFC از مشکلات پروازی میان کشورهای امارات و قطر هم خبر دارد.
8	بازیکنان من بعد از بازی دو پرواز کرده‌اند تا به قطر برسیم.
9	این اتفاق در کمتر از ۲۴ ساعت رخ داده است.
10	من ۲۰ سال است که در این منطقه بازی کرده‌ام و از AFC جز صلح و دوستی و برابری ندیده‌ام.
11	وی در خصوص شناختش از الریان قطر گفت: تیم الریان، تیم بسیار خوبی است.
12	بازی‌های این تیم را با دقت بررسی کرده‌ایم.
13	درست است که در چند بازی‌ اخیر نتایج خوبی کسب نکرده است اما آن‌ها تیم بسیار منسجمی هستند.
14	امیدوارم بازیکنان استقلال با وجود خستگی، بتوانند مثل بازی قبلی بازی بسیار خوبی را به نمایش بگذارند.
15	فرهاد مجیدی در ادامه و در پاسخ به سوالی درباره بازی فردا و اینکه آیا استقلال نسبت به سال گذشته ضعیفتر شده، گفت: به هیچ وجه استقلال ضعیفتر نشده است.
16	استقلال امسال با آقای استراماچونی شروع کرد و مشکلاتی به وجود آمد که ایشان نتوانستند ادامه دهند.
17	استقلال سه بازی را بدون سرمربی انجام داد ولی شما بدانید که این تیم یکی از بهترین تیمهای تاریخ باشگاه استقلال است.
18	استقلال تیمی است که دوبار قهرمان آسیا شده و در بهترین شرایط هم استقلال همیشه استقلال است.
19	وی در پاسخ به سوالی مبنی بر شناخت نسبت به لیگ و باشگاه های قطری گفت: چیزی که در حال حاضر در باشگاه‌های قطری میبینم چه الریان، الغرافه یا السد، این است که همیشه در حال پیشرفت هستند.
20	فکر می‌کنم برنامه‌ریزی خوبی در فوتبال قطر شده است و پیشرفت را در تیم های قطری می‌بینیم.
21	حتی زمانی که سرمربی تیم امید ایران بودم، بازی‌های تیم امید قطر را نگاه می‌کردم و متوجه پیشرفت نسبت به گذشته شدم.
22	آرزوی موفقیت می‌کنم برای فدراسیون قطر و امیدوارم جام جهانی را به بهترین نحو انجام دهند.
