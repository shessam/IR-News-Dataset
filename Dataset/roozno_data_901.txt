roozno_data###علم‌الهدی: وقایع کرونا از علائم ظهور امام زمان (عج) است###http://roozno.com//fa/news/421347/علم‌الهدی-وقایع-کرونا-از-علائم-ظهور-امام-زمان-عج-است###[]###2020-04-10 19:17:00###۴۲۱۳۴۷###['ظهور امام زمان']
1
1	نماینده ولی فقیه در خراسان رضوی گفت: دنیا در جریان کرونا متوجه تمدن نوین اسلامی شد زیرا فعالیت‌هایی که برای مبارزه با شیوع کرونا در برخی کشورهای اسلامی توسط مسلمانان ناب انجام شد جای دیگر سابقه نداشت.
2	احمد علم‌الهدی روز جمعه در متنی که در پایگاه اطلاع رسانی وی با عنوان خطبه مکتوب نماز جمعه منتشر شد افزود: مردم ایران در این جریان از همه اقشار در حوزه درمان و پزشکی مجاهدانه فعالیت کردند و با حرکت‌های جهادی وارد عرصه شدند، تمام مشاغل، کار و فعالیت‌های روزانه خود را در خدمت درمان و پیشگیری از این بیماری قرار دادند که بی‌نظیر بود.
3	وی ادامه داد: اگر مجموعه این قضایا را که به‌ عنوان علائم ظهور است بررسی کنیم، جوهره‌اش یک واقعیت است و آن این است که حوادث آخرالزمان، مردم را بیشتر متوجه خدا می‌کند و افراد متوجه اسلام و امتیازات آن می‌شوند.
4	وی گفت: در این جریان بسیاری از بت‌پرستان به خاطر ناامیدی از خداهای سنگی و چوبی خود، بت‌ها را در دریا ریختند و به خدا توجه کردند که این وقایع یکی از علائم ظهور امام زمان (عج) است.
5	امام جمعه مشهد همچنین با اشاره به سالروز ولادت امام زمان (عج) افزود: این هیجاناتی که در شب نیمه شعبان از درون خانه‌ها و منازل و پشت‌بام‌ها با چشمان اشکبار بلند شد و جشن‌های خیابانی پرهیجان که طی چند شب در خیابان‌های مشهد به مناسبت این ایام برگزار شد، از یک شیرینی و حلاوت و جلوه عشقی برخوردار بود و این نیمه شعبان خاص شاید بیش از دیگر سال‌ها در این شهر و کشور جلوه داشت.
6	وی با بیان اینکه در بین تمام این مناظر، یک منظره تلخ و شیرین در مشهد داشتیم که از یک‌ طرف دل‌خراش بود و از یک‌ طرف جلوه عاشقانه خاصی داشت گفت: در نزدیکی نیمه‌های شب و نزدیک به سحر، مردم دل آکنده از عشق به امام زمان (عج) و مردم متدین و متعبد پناهنده به حریم مقدس امام هشتم (ع)، در حالی‌که درجه سرما زیرصفر بود و بارش برف نرم هم وجود داشت، در خیابان‌های مشرف به حرم مطهر رضوی ایستاده بودند و با چشم گریان این میلاد مسعود را به محضر مقدس امام هشتم (ع) تبریک می‌گفتند.
7	آیت‌الله علم‌الهدی افزود: این منظره از این‌ جهت تلخ بود که متولیان مجبور بودند برای حفظ سلامت مردم، در حرم مطهر حضرت امام رضا (ع) را ببندند و مردم برای عرض تبریک ولادت حضرت مهدی (عج) به امام هشتم (ع) در خیابان، در دل سرما و زیر بارش برف نرم قرار بگیرند اما از این جهت شیرین بود که دلدادگی مردم به ولایت امام هشتم (ع) و امام زمان (عج) و عشق و عبودیت خاص مردم در شب نیمه شعبان که شب احیا بود، به این شکل جلوه پیدا کرد و این امر عشق و اعتقاد و عبودیت خاص دلدادگان حضرت امام رضا (ع) را نمایش داد.
8	وی ادامه داد: امیدواریم عزیزان ما در ستاد ملی مقابله با کرونا با آن اعتقادی که خودشان دارند و ایمان و عشقی که به اهل‌ بیت (ع) دارند، برای بازگشایی حرم مطهر رضوی فکر کنند، شاید با پروتکل‌های خاصی که در نظر می‌گیرند، بشود در بارگاه امام هشتم (ع) به روی شیعه باز شود و مردم از نزدیک در این عتبه مقدسه، عشق و دلدادگی خود را به حضرت امام رضا (ع) ارائه دهند.
9	وی گفت: آستان قدس رضوی از یک تولیت با تدبیر و مسوولان با مدیریت قوی برخوردار است که هر نوع دستورالعملی که برای این آستان از ستاد ملی مقابله با کرونا صادر شود با هر محدودیتی در حفظ فاصله‌گذاری‌های اجتماعی و برقراری لوازم پیشگیری از این بیماری، بسیار لذت‌بخش است.
10	امام جمعه مشهد افزود: به برکت امام زمان (عج)، این بیماری در سراسر کشور رو به نزول گذاشته و در این استان و شهر مشهد نیز آمار فوتی‌ها و مبتلایان در حال کاهش است.
11	وی ادامه داد: امام عصر (عج) به‌ شیعیان و عاشقان خود توجه دارند و آنان را در دنیا و آخرت از چنگ بلیات و گرفتاری رها خواهند کرد، امیدواریم عنایات امام زمان (عج) از ما قطع نشود.
12	به منظور پیشگیری از شیوع کرونا، نماز جمعه از نهم اسفند پارسال تاکنون در شهرهای خراسان رضوی اقامه نشده است و به همین دلیل امام جمعه مشهد خطبه‌های نماز جمعه را با عنوان خطبه مکتوب منتشر می‌کند.
