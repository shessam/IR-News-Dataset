asriran_2_data###گزینه‌های جانشینی کالدرون/ دایی می‌آید؟###https://www.asriran.com/fa/news/707496/گزینه‌های-جانشینی-کالدرون-دایی-می‌آید###['ورزشی']###2020-01-07 10:19:00###۷۰۷۴۹۶###['کالدرون', 'دایی']
11
1	گابریل کالدرون قدم به قدم از پرسپولیس دور شده و دیروز هم اولین نامه تهدید به فسخ قرارداد از سوی او به باشگاه ایرانی رسید.
2	به گزارش آی اسپورت، در پی اختلاف نظر سرمربی آرژانتینی با مدیرعامل، مدتهاست که شایعه قطع همکاری دو طرف به گوش می‌رسد.
3	فارغ از اینکه چه کسی بیشتر و چه کسی کمتر مقصر است، در هر صورت اگر شایعات به تحقق بپیوندد و سرمربی سرخ‌ها به ایران برنگردد، باشگاه باید هر چه سریع‌تر یک جانشین برای او پیدا کند.
4	در همین راستا از چندی پیش شایعاتی در مورد حضور احتمالی برخی نفرات به جای کالدرون به گوش می‌رسیده که مهم‌ترین آنها یحیی گل‌محمدی بوده است.
5	یحیی اما با شهر خودرو قرارداد دارد و مدیران باشگاه مشهدی ابتدای فصل نیز راضی نشدند او را به پرسپولیس بدهند.
6	از سوی دیگر مهدی تارتار هم که اخیرا اسمش به گوش می‌رسید، مشکلاتش با نفت مسجد سلیمان را حل کرده و به این تیم بازخواهد گشت.
7	از سوی دیگر کریم باقری هم علاقه‌ای به سرمربیگری ندارد و البته انتخاب افشین پیروانی نیز با توجه به حساسیت‌های اخیر بین او و کالدرون چندان منطقی نیست.
8	می‌دانید و می‌دانیم که پروسه انتخاب سرمربی خارجی هم بسیار طولانی است و به این شرایط حساس قد نمی‌دهد.
9	بنابراین شاید فقط علی دایی باقی بماند؛ کسی که سابقه دو بار هدایت پرسپولیس را دارد و دو مرتبه هم با این تیم قهرمان جام حذفی شده است.
10	دایی امروز پیشنهاد ذوب‌آهن را رد کرد، اما مشکل او اینجاست که اخیرا با هواداران پرسپولیس به شدت دچار مشکل شده و حتی در آخرین بازی رودررو به عنوان سرمربی سایپا، حسابی «هو» شد.
11	در این چند روز هم زمزمه حضور دایی با واکنش تند گروهی از هواداران همراه شده تا به این ترتیب روشن شود کار مدیرعامل پرسپولیس برای انتخاب جانشین کالدرون اصلا ساده نیست.
