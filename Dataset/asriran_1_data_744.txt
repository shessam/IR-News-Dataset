asriran_1_data###منتظر رئال کهکشانی با امباپه- هالند باشید!###https://www.asriran.com/fa/news/719138/منتظر-رئال-کهکشانی-با-امباپه-هالند-باشید###['ورزشی']###2020-03-17 10:05:00###۷۱۹۱۳۸###['رئال مادرید', 'دورتموند']
3
1	باشگاه رئال مادرید تمام برنامه‌اش را روی جذب دو ستاره جوان فوتبال جهان گذاشته است.
2	به گزارش "ورزش سه"، رئال مادرید در سال‌های آخر بازی کریستیانو رونالدو و پس از رفتن او از این تیم، مهره‌های گمنام زیادی را در ترکیب خود داشته و دارد و اثری از باشگاه کهکشانی را در آن نمی‌بینیم، اما فلورنیتنو پرز برنامه‌هایی برای بازگشت رئال به تیمی پُرستاره و دوست داشتنی را دوباره در سر دارد.
3	روزنامه مارکا اسپانیا عنوان کرده کیلیان امباپه و اِرلینگ هالند، دو ستاره کنونی فوتبال اروپا که یکی ۲۱ و دیگری ۱۹ سال سن دارد، دو هدف اصلی باشگاه رئال مادرید برای تقویت خط حمله‌اش هستند و پرز به دنبال این است تا هرطور شده رضایت این دو بازیکن را از باشگاه‌های پاری‌سن‌ژرمن و دورتموند بگیرد.
4	رئیس باشگاه رئال مادرید در نقل و انتقالات تابستانی اخیر هم نگاه ویژه‌ای به امباپه داشت ولی واقعیت این است که خرید این ستاره تیم پاریسی تا قبل از سال ۲۰۲۱ امکان‌پذیر نخواهد بود و به همین دلیل کهکشانی‌ها امیدوار هستند در آینده‌ای هر چه نزدیک‌تر این ستاره فرانسوی را به خدمت بگیرند.
5	هالند نیز که کمتر از سه ماه است با انتقال به دورتموند و درخشش در این تیم، نام خود را بر سر زبان‌ها انداخته و دیگر ستاره جوان فوتبال جهان است، دیگر گزینه جدی رئال مادرید برای تابستان ۲۰۲۰ محسوب می‌شود و مادریدی‌ها بیشتر از امباپه، این مهاجم نروژی را به درهای باشگاه‌شان نزدیک می‌بینند.
6	امباپه که بعد از درخشش در موناکو راهی پاری‌سن‌ژرمن شد و طی سه سال اخیر برای این تیم به میدان رفته، در فصل جاری با به ثمر رساندن ۱۸ گل در ۲۰ مسابقه در صدر جدول گلزنان لوشامپیونه فرانسه است و در کنار آن موفق به دادن چهار پاس گل شده است که آماری فوق‌العاده برای یک مهاجم ۲۱ ساله به حساب می‌آید.
7	او با وجود سن پایین، پنج سال است در سطح اول فوتبال فرانسه بازی می‌کند و علاوه بر کسب قهرمانی‌های متعدد در این کشور، توانسته جام جهانی را هم بالای سر ببرد که تمام این مسائل موجب شده چشم رئالی‌ها به او دوخته شود.
8	این ستاره فرانسوی که پیش‌بینی می‌شود طی سال‌های آینده و بعد از پایان سلطه لیونل مسی و کریستیانو رونالدو، بیشتر از همه بازیکنان برای به دست آوردن توپ طلا شانس داشته باشد، در ماه‌های اخیر با پاریسی‌ها به مشکل خورده و این موضوع نیز می‌تواند او را به رئال مادرید نزدیک‌تر کند.
9	اروینگ هالند نیز که در دور رفت فصل ۲۰۲۰۱۹ در سالزبورگ اتریش عضویت داشت و در ۱۴ مسابقه آمار چشمگیر ۱۶ گل را ثبت کرد، در نقل و انتقالات زمستانی به دورتموند پیوست، اما هیچ بعید نیست رئال مادرید با پرداخت رضایت‌نامه این ستاره ۱۹ ساله، او را در تابستان آینده به خدمت بگیرد.
10	هالند بعد از پیوستن به دورتموند نمایش خیره کننده‌ای داشته و موفق شده در ۸ مسابقه بوندس لیگا ۹ گل به ثمر رساند و علاوه بر آن در یک مسابقه جام حذفی یک گل و در دو بازی لیگ قهرمانان اروپا دو گل بزند تا مجموع گل‌های او در ۱۱ مسابقه برای زنبورها به ۱۲ گل برسد و یک آمار عالی برای خود بر جای بگذارد.
11	اما در این بین رئال مادرید در حالی چشم به جذب امباپه به‌عنوان ابرستاره آینده فوتبال جهان و هالند به‌عنوان جانشینی مطمئن برای کریم بنزما دارد که این دو بازیکن شاید در حال حاضر ارتباط چندان خوبی با هم نداشته باشند.
12	هفته گذشته و بعد از آنکه پی اس جی در مرحله یک هشتم نهایی لیگ قهرمانان اروپا موفق به شکست دورتموند و صعود در این رقابت‌ها شد، بازیکنان تیم فرانسوی با تقلید سبک شادی ارلینگ هالند، این مهاجم نروژی را به تمسخر گرفتند که در این جمع، کیلیان امباپه هم خودنمایی می‌کرد.
13	با وجود چنین شرایطی و تمسخر هالند توسط امباپه، اما هیچ بعید نیست که در آینده‌ای نه چندان دور این دو مهاجم جوان را در کنار هم و با پیراهن رئال مادرید ببینیم!
