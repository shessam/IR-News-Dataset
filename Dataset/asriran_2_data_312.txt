asriran_2_data###مدیرعامل استقلال: استراماچونی، قائدی و شیخ جایی نمی‌روند/ تحریم ها انتقال پول را سخت کرده###https://www.asriran.com/fa/news/702350/مدیرعامل-استقلال-استراماچونی-قائدی-و-شیخ-جایی-نمی‌روند-تحریم-ها-انتقال-پول-را-سخت-کرده###['ورزشی']###2019-12-08 09:15:00###۷۰۲۳۵۰###['فتحی', 'استقلال']
7@@@8
1	مدیرعامل باشگاه استقلال با تایید مشکلات مالی باشگاه گفت: استراماچونی، مهدی قائدی و شیخ دیاباته در استقلال می‌مانند.
2	به گزارش مهر، تیم فوتبال استقلال پس از سیر مسیری سخت و رقابت با چند تیم قدرتمند، سرانجام در هفته سیزدهم لیگ برتر به صدر جدول رسید.
3	اما این صدرنشینی خیلی زود به کام آبیها تلخ شد، چون استراماچونی در اولین جلسه تمرین پس از پیروزی بر شهر خودرو، دلخوری اش از شرایط باشگاه و به خصوص شرایط مالی را با تمرین ندادن تیم ابراز داشت.
4	امیر حسین فتحی مدیرعامل آبی پوشان که حالا تیمش در شرایط خاصی به سر می برد، در گفتگو با یک برنامه تلویزیونی به تشریح آخرین وضعیت این باشگاه پرداخت که مشروح گفتگوی وی را در زیر می خوانید.
5	امیر حسین فتحی مدیرعامل باشگاه استقلال در خصوص شرایط این باشگاه اظهار داشت: استراماچونی با دانش و مطالعه کافی به استقلال آورده شد و حذف مربی قبلی هم با مطالعه و آگاهی بوده است.
6	شاید این پروسه انتخاب و آمدن آقای استراماچونی حدود دو ماه طول کشید.
7	ما ۵ هفته از لیگ گذشته بود و فقط ۳ امتیاز داشتیم، من تمام قد از ایشان حمایت کردم.
8	به نظر شما الان که تیم در صدر جدول است، نظر من و هیات مدیره این است که ایشان نباشد؟ قطعا از ایشان حمایت و او را حفظ می‌کنیم.
9	ما در شرایط اقتصادی خاصی هستیم.
10	تحریم‌های ناعادلانه و ظالمانه‌ای علیه ما صادر شده است.
11	انتقال پول از ایران به اروپا بسیار سخت شده است و انتقال پول به حساب یک شخص که بسیار سخت‌تر شده است.
12	تامین منابع یک مسئله است و انتقال آن یک مسئله دیگر است.
13	در خصوص انتقال پول نه من و نه باشگاه مقصر نیستیم.
14	ما تقریبا دو ماه است که به ایشان بدهکار هستیم.
15	ما چاره‌ای جز این نداریم که از طریق صرافی پول را به صورت بخش بخش انتقال بدهیم که این موضوع هم برای حساب مقصد مشکلاتی ایجاد می‌کند و این مشکلات گریبانگیر آقای استراماچونی هم شده است.
16	همه عزیزان می‌دانند که ما در شرایط سختی هستیم و روز به روز تحریم های ناعادلانه سخت تر می‌شود.
17	ما سال گذشته ۹ بازیکن و کادر خارجی داشتیم که گاها نقدا هم پول می‌گرفتند.
18	آن زمان انتقال پول راحت‌تر از امروز بود.
19	روز اول که با استراماچونی قرارداد بستیم، انتقال پول از امروز راحتتر بود و روز به روز حلقه تحریم‌ها تنگ‌تر میشود و انتقال پول سخت‌تر می‌شود.
20	نه فتحی و نه باشگاه استقلال در این ماجرا مقصر نیستند.
21	در اینجا به مربی خود حق می‌دهیم.
22	با همه این سختی‌ها ۴ ماه پول به حساب ایشان ریخته‌ایم.
23	امروز و فردا بانک‌های اروپایی بسته هستند و دوشنبه پول به حساب ایشان واریز می‌شود.
24	آقای دکتر خلیل‌زاده که از طریق یک کشور سوم این پول را برای استراماچونی منتقل می‌کنند، قول داده‌اند که در اولین ساعات روز دوشنبه این کار را انجام دهند و پول در حساب استراماچونی باشد.
25	او یک مربی حرفه‌ای است و ساعت‌ها وقتش را برای تیم می‌گذارد و جالب است بدانید که ایشان یک روز هم مرخصی نگرفته است.
26	حتی روز شنبه هم ایشان در تمرین بوده و دستیارانش تمرین را برگزار کرده‌اند.
27	همسر آقای استراماچونی برای تعطیلات کریسمس تهران را ترک کرده‌اند و این موضوع به مسئله آقای استراماچونی ارتباطی ندارد.
28	باشگاه استقلال، بنده و اعضای هیات مدیره برای حفظ استراماچونی مصر هستیم.
29	پروسه آمدن ایشان زمان بر بوده و ما خواهان حفظ او هستیم.
30	در همان زمان که حلقه تحریم‌ها تنگ مثل الان نبود هم مشکلاتی برای انتقال پول وجود داشت.
31	ما به هیچ گزینه‌ای به جز استراماچونی فکر نمی‌کنیم و همه تلاشمان ادامه همکاری است.
32	هواداران عزیز مسائل کشور را درک می‌کنند.
33	مشکلات اقتصادی ما به کل کشور تسری پیدا کرده است.
34	باشگاه استقلال جدا از این جامعه نیست.
35	استراماچونی سرمربی استقلال است و ما تمام تلاش خود را برای حل مسائل مالی ایشان انجام می‌دهیم تا ایشان کماکان با قدرت در کنار استقلال باشند و با استقلال افتخار آفرینی کنند.
36	با صراحت و صداقت عرض کردم که آقای استراماچونی با ما قرارداد دارد و باشگاه استقلال مصر است که قرارداد ایشان با ما استمرار داشته باشد.
37	ما و ایشان تمایل به همکاری داریم و این وسط اگر مشکلی هم باشد، تلاش می‌کنیم تا آن را حل کنیم.
38	دیاباته با ما قرارداد دوساله دارد و بند فسخ ندارد.
39	او با پیشنهاد استراماچونی به ما اضافه شد و قراردادش حدود پانصدهزار دلار است.
40	او نمی‌تواند از استقلال جدا شود مگر اینکه ما به او اجازه دهیم.
41	نه فقط او بلکه نه مهدی قائدی و نه چشمی و دیگر بازیکنان، قرار نیست از استقلال جدا شوند.
42	با پیشنهاد استراماچونی قرار است در نیم فصل حداقل یک مهاجم ترجیحا خارجی به جمع ما اضافه شود.
43	با وجود همه مشکلات انتقال ارز موفق شدیم بخش بزرگی از پول میلیچ، استراماچونی و دیاباته را پرداخت کنیم.
44	این وظیفه کادرفنی و باشگاه است که بازیکن خارجی جذب شده، به صورت فیکس بازی کند و متمایز از بازیکنان داخلی باشد.
45	استراماچونی نشان داده که این موضوع را در خریدهایش مورد توجه قرار می‌دهد.
46	استقلال هروقت اوج می‌گیرد، حواشی شروع می‌شود و شایعات دامن ما را می‌گیرد.
47	ما در کمیته صدور مجوز حرفه‌ای گری موفق شدیم این مجوز را بگیریم.
48	هفته گذشته از طریق فدراسیون متوجه شدیم که در خصوص استقلال و تراکتور برای AFC ابهام ایجاد شده و فدراسیون فوتبال در حال اقناع آنهاست.
49	اگر مثلا رابسون یا هر بازیکن دیگری از استقلال قصد شکایت دارد، باید در سال بعد این کار را انجام دهد.
50	ضمن اینکه ما موفق شده‌ایم موافقت شفاهی فیفا را در خصوص پرداخت پول رابسون بگیریم.
51	با هماهنگی انجام شده با فدراسیون، به ما گفته‌اند که مشکل خاصی جهت حضور ما در لیگ قهرمانان آسیا وجود ندارد.
52	یکشنبه هم نمایندگان ما به مالزی می‌روند تا در قرعه کشی لیگ قهرمانان آسیا حاضر می‌شوند.
53	امسال استقلال با هدایت استراماچونی و هنرنمایی بازیکنان خوب و با کیفیت استقلال، آنقدر خوب کار کرده که تحسین پیشکسوتان حریف را هم به همراه داشته است ولی متاسفانه برخی از خودی‌ها انتقاد می‌کنند.
54	استراماچونی سرمربی ماست و فعلا مشکلی جهت حضور او و حفظش در حال حاضر وجود ندارد.
55	ما در شرایط اقتصادی بدی هستیم.
56	این نیست که پول داشته باشیم ولی نخواهیم به بازیکنان بدهیم.
57	ما امسال ۳۰ درصد هزینه تیم را کمتر کردیم.
58	ما رقم نجومی نداریم.
59	ما از اسپانسر و حامی مالی مشترک ارتزاق می کنیم.
60	مثلا ما جلسه‌ای با حامی مالی خود داشته‌ایم.
61	گفته‌اند به ما که پول فردا می‌آید و الباقی سه – چهار روز دیگر به شما داده می شود.
62	من به بازیکن گفته ام یک هفته دیگر ولی پولی به حساب ما نیامده است.
63	بازیکن روی این پول حساب کرده است.
64	من به او حق می‌دهم.
65	ما وقتی از اسپانسر نمی‌توانیم پول بگیریم و پول ما را به فردا و پس فردا حواله می‌کنند، من هم مجبورم به بازیکن بگویم که فردا پول به شما می‌دهم.
66	ما با موسسه کوثر، یک بخش کارمان بلیت فروشی است و یک بخش دیگری تبلیغ روی پیراهنمان بود که به اتکا منتقل شد.
67	ما با کوثر این قرار را داشتیم که جزئیات کار بلیت فروشی را برای ما ارسال کنند ولی تعلل کردند و ما با شرکت دیگری وارد کار شدیم.
68	بعد از ایجاد زیرساخت‌ها، با شرکت توسعه کار کردیم.
69	امروز می‌بینیم بعد از بلیت فروشی، شرکت توسعه با کمال شفافیت رقم بلیت فروشی را اعلام می‌کند.
70	ما یک پرونده هم در خصوص برهان مبین داریم که متعلق به گذشته و حتی پیش از دوره آقای افتخاری است و جلسات مختلفی در این خصوص داشته‌ایم که ان‌شاءالله این موضوع هم حل می‌شود.
71	این شرکت هم برای پرسپولیس، فدراسیون و سازمان لیگ هم شکایاتی را تنظیم کرده است و ما چندین بار در این خصوص به دادگاه رفته‌ایم.
72	روز شنبه جلسه شورای معاونین وزارت ورزش به میزبانی شرکت توسعه و نگهداری اماکن ورزشی برگزار شد و من هم خیلی اتفاقی آنجا بودم برای صحبت با آقای کریمی در خصوص مسائل مختلف و به محض آغاز جلسه، آنجا را ترک کردم.
73	بلیت فروشی متعلق به باشگاه است.
74	چون زیر ساخت را شرکت توسعه ایجاد کرد، به نمایندگی از باشگاه‌ها بلیت فروشی را انجام می‌دهد.
75	جا دارد از صبوری و لطف بازیکنانمان که تنها درآمدشان فوتبال است، تشکر کنم.
76	ما بازیکنانی داریم که درصد بسیار کمی گرفته اند.
77	از آقایان غفوری، چشمی، باقری تا محسن کریمی و دیگران که درصد کمی گرفته‌اند تشکر می‌کنم.
78	علت این موضوع هم این است که حامیان مالی، پول را به موقع نمی‌دهند.
79	پول را زمانی می‌دهند که صدای بچه‌ها در آمده یا تیم افت کرده است.
80	من نمی‌دانم چرا پول را نمی‌دهند.
81	استقلال درآمد پایدارش، حامیان مالیش هستند.
82	زیر ۷۰۸۰ میلیارد هزینه امسال ماست.
83	همین امسال، بحث مجوز حرفه‌ای باعث شد حدود ۱۰ میلیارد هزینه کنیم.
84	برای صدور کارت بازی دیاباته، یزدانی، میلیچ و غیره حدود ۴ میلیارد تومان بابت بدهی‌های باشگاه پرداخت کردیم.
85	اینها مشکلات باشگاه است.
86	مثلا می‌گویند پول اللهیار کجا رفت؟ می‌شد به هواداران بگوییم که پول به مربی خارجی نمی‌دهیم یا دیاباته را جذب نمی‌کنیم تا مجوز حرفه‌ای را کسب کنیم؟خدا را شکر موفق شدیم بسیاری از بدهی‌ها را پرداخت کنیم.
87	بدهی‌هایی که مربوط به دوره من نبود را پرداخت کرده‌ام.
88	اگر این بدهی‌ها نبود، بازیکنان ۵۰ درصد از پول خود را گرفته بودند.
89	هر اطلاعاتی که در خصوص سهمیه آسیایی از سوی فدراسیون منتشر شده را ما به مربی خود منتقل کرده‌ایم.
90	ما امسال اسب خود را برای قهرمانی زین کرده‌ایم.
91	فدراسیون هم که دوست ندارد سهمیه ۲+۲ باشد.
92	ما ابتدا تصور می‌کردیم سهمیه ۳+۱ است ولی بعدا اعلام شد که سهمیه ۲+۲ است.
93	اینجا نه ما قصوری کردیم نه فدراسیون.
94	ما بهترین و بزرگترین بازی‌های لیگ را برده‌ایم و میتوانیم با حضور استراماچونی و بازیکنانمان به جایگاه مد نظرمان برسیم.
95	طلب داریوش شجاعیان هم متعلق به دوره مدیر قبلی بود که حل شد.
96	من دو دوره مجوز حرفه‌ای گرفته‌ام.
97	هر دو بار هم این موضوع نفس ما را گرفته است.
98	چون باید پولی را به بدهکاران بدهید و یک پول را هم برای پیش پرداخت در نظر بگیریم.
99	من وقتی به تمرین می‌روم، بازیکن از من مطالبه حقش را می‌کند.
100	من ناراحت نمی‌شوم چون این حق اوست ولی پول ما را نمی‌دهند.
101	موقعی من باید زیر سوال قرار بگیرم که پول باشد و نخواهم تزریق کنم.
102	ما شرکت دولتی هستیم ولی ردیف بودجه نداریم.
103	اراده جدی در وزارت ورزش و دو باشگاه برای خصوصی سازی استقلال و پرسپولیس وجود دارد.
104	نحوه اداره دو باشگاه الان خصوصی است.
