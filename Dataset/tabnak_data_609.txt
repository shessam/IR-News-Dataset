tabnak_data###سوریه و لیبی محور دیدار وزیر خارجه مصر و رابرت اوبراین###https://www.tabnak.ir/fa/news/958529/سوریه-و-لیبی-محور-دیدار-وزیر-خارجه-مصر-و-رابرت-اوبراین###[]###2020-02-12 14:42:00###۹۵۸۵۲۹###['سوریه', 'لیبی', 'مصر']
1
1	وزیر خارجه مصر با مشاور امنیت ملی آمریکا دیدار و درباره روابط دوجانبه و شرایط خاورمیانه گفت‌وگو کرد.
2	به گزارش ایسنا، به نقل از شبکه خبری روسیا الیوم، وزارت خارجه مصر امروز (چهارشنبه) در بیانیه‌ای اعلام کرد، سامح شکری، وزیر خارجه این کشور و رابرت اوبراین، مشاور امنیت ملی آمریکا در دیداری که با یکدیگر داشتند بر لزوم تقویت هماهنگی‌ها میان دو کشور در مورد مسایل منطقه‌ای خاورمیانه و به شکل دقیق‌تر درباره بحران سوریه و وضعیت لیبی و نیز لزوم مبارزه با تروریسم و مقابله با انتقال تروریست‌ها به لیبی و از این کشور به کشورهای ساحل و صحرا تاکید کرده و افزایش هماهنگی‌ها و همکاری‌ها برای تقویت امنیت و ثبات قاره آفریقا و نابودی کامل تروریسم را خواستار شدند.
3	براساس بیانیه وزارت خارجه مصر، دو طرف در ادامه به بررسی تحولات مذاکرات مربوط به سد النهضة در اتیوپی و تلاش دولت آمریکا برای دستیابی به توافقنامه‌ای که منافع هر سه کشور (مصر، اتیوپی و سودان) را تامین کند، پرداختند.
4	وزیر خارجه مصر برای حضور در مذاکرات سد النهضة که قرار است امروز در واشنگتن آغاز شده و دو روز ادامه داشته باشد، به آمریکا سفر کرد.
5	در این مذاکرات وزرای خارجه و آب سه کشور آفریقایی یاد شده و نیز نمایندگان وزارت خزانه‌داری آمریکا و بانک جهانی برای بازنگری نهایی در توافقنامه ویژه جدول زمانی آبگیری و راه‌اندازی سد النهضة و اقدامات متعاقب در سال‌های خشکسالی حضور دارند.
