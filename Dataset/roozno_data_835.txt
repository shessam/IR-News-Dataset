roozno_data###هشدار رئیس قوه قضاییه؛ تناقض در تصمیمات اجرایی ممنوع!###http://roozno.com//fa/news/420844/هشدار-رئیس-قوه-قضاییه-تناقض-در-تصمیمات-اجرایی-ممنوع###[]###2020-04-06 16:08:00###۴۲۰۸۴۴###['رییس قوه قضاییه', 'هشدار']
1
1	حجت الاسلام و المسلمین رئیسی نسبت به تناقض‌های موجود در اخبار منتشره درخصوص تصمیمات اجرایی به مسئولان هشدار داد.
2	به گزارش روز نو : حجت الاسلام و المسلمین سید ابراهیم رئیسی رئیس قوه قضاییه در جلسه شورای عالی قوه قضاییه با تبریک ولادت منجی عالم بشریت حضرت، ولیعصر (عج)، وظیفه بشر امروز را قرار داشتن در جایگاه و کسوت یک منتظر دانست و اظهار داشت: انتظار به معنای پویایی و فعال و اثربخش بودن و صبر و مقاومت در برابر مصائب، کاستی‎ها و دشمنان است.
3	رئیس قوه قضاییه افزود: انسان مومن و منتظر حضور منجی موعود، ظلم ستیز و در برابر ترک معروفات و انجام منکرات نیز حساس است و در جایگاه یک منتظر، هم خود قائل به انجام معروفات و ترک منکرات است و هم نسبت به رعایت آن در جامعه خود را مسئول می‎داند.
4	حجت الاسلام و المسلمین رئیسی با اشاره به ایثارگری و فداکاری جامعه پزشکی در دفاع از سلامت مردم در برابر بیماری کرونا، گفت: جلوه‎هایی که به عشق ولایت و جانشین امام زمان (عج) در عرصه‎های مختلف از دوران دفاع مقدس تا دفاع از حریم و حرم و دفاع از سلامت مردم شاهد هستیم، نشانگر دلدادگی مردم به ارزش‎های الهی و نظام و کشور است.
5	رئیس قوه قضاییه با اشاره به سالروز شهادت سیدمرتضی آوینی و روز هنر متعهد، به هنرمندان توصیه کرد اگر می‎خواهند در تولید آثار سینمایی به افسانه‎ها و اسطوره‎ها بپردازند، جلوه‎های زیبای گذشت و ایثار کادر درمانی کشورمان و تلاش جوانانی را به تصویر بکشند که مجاهدانه و داوطلبانه برای خدمت به ملت وارد عرصه وارد شدند تا آیندگان بدانند مردم ایران چگونه با همدلی مقابل یک بحران ایستادند.
6	وی در ادامه سخنانش، حق سلامت را از حقوق مسلّم مردم دانست و تأکید کرد: نظام و دستگاه‎های اداری باید از سلامت مردم در همه زمینه‎ها، از سلامت جسم و جان تا سلامت روح و سلامت اقتصاد و کسب‎وکار آن‌ها صیانت کنند.
7	رئیس قوه قضاییه با بیان اینکه امروز جان مردم در خطر تهدید ابتلا به ویروس کرونا قرار دارد، متذکر شد: در میان انواع سلامت، سلامت جسم و جان مردم اولویت دارد و در تزاحم بین انواع سلامت‎ها، باید تدبیر و مدیریت ما مبتنی بر تأمین سلامت جانی مردم باشد.
8	حجت الاسلام و المسلمین رئیسی خاطرنشان کرد: همه بخش‎ها باید برای پیشگیری از شیوع هرچه‎بیشتر کرونا و تأمین بهداشت و درمان آحاد مردم بسیج شوند و تمام تدابیر و اقدامات باید در جهت کاهش آسیب‎ها و خسارات جانی باشد.
9	رئیس قوه قضاییه در ادامه این نکته را هم متذکر شد که اقلام پزشکی کشف و ضبط شده از محتکران، برای توزیع بین مردم تحویل شبکه بهداشت کشور شده و در این خصوص دستور اکید داده شد که شبکه مستقلی برای توزیع این اقلام ایجاد نشود.
10	همچنین جهانگیر رئیس سازمان زندان‎ها نیز در این جلسه با اشاره به تأثیر تعیین کننده اعطای مرخصی به زندانیان در تأمین سلامت زندان‎ها در ایام شیوع ویروس کرونا، به تشریح اقدامات سازمان متبوعش در حفظ بهداشت و سلامت زندانیان پرداخت.
11	وی از خدمات کارکنان سازمان زندان‎ها به ‎صورت ویژه تقدیر کرده و افزود: همکاران ما در سازمان زندان‎ها به‎صورت جهادی و شبانه‎روزی در تلاش هستند تا این بیماری وارد زندان‎ها نشود که این تلاش‎ها به بهای به خطر افتادن سلامتی بسیاری از آن‌ها بوده است.
12	رئیس سازمان زندان‎ها همچنین از تدوین دستورالعملی برای نحوه بازگشت زندانیان از مرخصی خبر داد که بر اساس آن با همکاری وزارت بهداشت، زندانیان ابتدا در محل‎های پیش‎بینی شده برای قرنطینه مستقر می‎شوند و پس از دریافت گواهی سلامت وارد زندان خواهند شد.
13	رئیس قوه قضاییه در واکنش به این گزارش تأکید کرد که لازم است آن‎ دسته از همکاران دستگاه قضا که به خاطر حضورشان در محل کار سلامت‎شان در خطر افتاده است، به‎صورت ویژه مورد توجه قرار گیرند.
14	حجت الاسلام و المسلمین رئیسی همچنین با اشاره به بیانیه ستاد حقوق بشر قوه قضاییه درباره حفظ «حق سلامتی زندانیان» گفت: امروز کاری که در ایران برای حفظ این حق از زندانیان انجام شد، در سطح دنیا نمونه و مایه‎ی افتخار است؛ در حالی که این بحران نشان داد کشور‌هایی که همواره خود را مدعی حفظ حقوق بشر می‎دانند، اهمیت چندانی برای این موضوع قائل نشدند، اما جمهوری اسلامی نشان داد حفظ حقوق و کرامت و سلامت انسان در هر شرایطی حتی اگر یک فرد زندانی باشد، مهم است.
15	رئیس قوه قضاییه در بخش دیگری از سخنانش بر لزوم توجه به معنویات تأکید کرد و با آرامش بخش و راهگشا دانستن دعا و رازونیاز با خدا، اظهار داشت: رسانه ملّی و صاحبان قلم و بیان مسئولیت دارند توجه به معنویات و مناجات با خدا را در مردم زنده کنند و مسئولان هم باید به وظایف خود برای ایجاد جامعه سالم و نمونه عمل کنند.
16	حجت الاسلام و المسلمین رئیسی در ادامه با اشاره به ادعای رئیس جمهور آمریکا برای کمک رسانی به ایران در صورت درخواست جمهوری اسلامی، این سخنان را نشانه بی‎خردی ترامپ دانست و تأکید کرد: نه ایران از دشمن خود کمک می‎خواهد و نه آمریکا انگیزه‎ای برای این کار دارد و نه به دلیل تحریم‎های ظالمانه‎ای که علیه ملت ما اِعمال کردند، امکانش وجود دارد.
17	وی افزود: آمریکا امروز دست به راهزنی اقلام بهداشتی کشور‌های اروپایی می‎زند و مردم خودشان هم از نظر اقتصادی و معیشتی و هم از نظر درگیری با کرونا سخت گرفتارند.
18	اگر در کشور‌های اروپایی مردم به سوپرمارکت‎ها هجوم می‎آورند، در آمریکا علاوه بر سوپرمارکت‎ها و داروخانه‎ها، به اسلحه‎فروشی‎ها هم هجوم می‎آورند.
19	رئیس قوه قضاییه با بیان این‎که هجوم به اسلحه‎فروشی در مواجهه با بحران‎‌ها از پدیده‎هایی است که در آمریکا وجود دارد، ادامه داد: ناامنی در آمریکا به حدی است که حتی زندگی و جان مردم در خطر است، اما مقامات این کشور حرف‎هایی می‎زنند و ادعا‌هایی مطرح می‎کنند که دنیا را به خنده می‎اندازد.
20	حجت الاسلام و المسلمین رئیسی همچنین با اشاره به اقدامات جنگ‎ طلبانه آمریکا در عراق گفت: مردم مسلمان عراق با حضور در خیابان‎ها آمریکایی‎ها را از کشورشان اخراج کردند و مجلس این کشور هم به پشتوانه خواست ملت به این موضوع رأی داده، ولی آمریکایی‎ها همچنان برای بقای خود دنبال ایجاد تنش و درگیری هستند.
21	رئیس قوه قضاییه با تأکید بر اینکه امروز خروج آمریکا از منطقه نه فقط خواست ملت عراق که مطالبه‎ همه ملت‎های منطقه است، خاطرنشان کرد: بی‎تردید دیر یا زود به برکت خون مطهر شهید حاج قاسم سلیمانی و شهدای انقلاب اسلامی و مقاومت، خروج آمریکایی‎ها از منطقه اتفاق می‎افتد.
22	در ادامه جلسه حجت‎الاسلام مظفری رئیس شورا‌های حل اختلاف کشور از اجرای طرح نوبت‎دهی الکترونیکی به مراجعه‎کنندگان شورا‌ها در ۳ استان کشورمان خبر داد و با بیان این‎که این کار در کاهش مراجعات و کاهش معطلی مراجعه‎کنندگان موثر بوده، اعلام کرد این طرح در روز‌های آتی در سایر استان‎ها هم عملیاتی خواهد شد.
23	حجت الاسلام و المسلمین رئیسی نیز با تقدیر از زحمات و خدمات سال گذشته همکارانش در دستگاه قضایی اظهار داشت: در سال جدید که با مسأله کرونا مواجه شدیم، باید دادرسی‎های الکترونیکی و غیرحضوری با فوریت در دستور کار قرار گیرد و فعالیت‎های قضایی به نحوی پیگیری شود که هم جان مردم و هم جان همکاران ما حفظ شود.
24	رئیس قوه قضاییه با تأکید بر تدوین دستورالعملی برای انجام مأموریت‎ها در نظام قضایی کشور در شرایط کرونا تأکید کرد و متذکر شد: حضور مردم در دادسرا‌ها و شعب مهم است، اما حضور آن‌ها در برخی محاکم مانند دیوان عالی و دیوان عدالت اداری ضروری نیست و می‎توان با استفاده از ابزار‌های نوین ارتباطی به پرونده‎ها رسیدگی کرد.
25	حجت الاسلام و المسلمین رئیسی در همین راستا بر لزوم فعال‎تر شدن سامانه‎های ارتباط الکترونیک برای اقداماتی، چون تبادل لوایح و ادعا‌های طرفین دعوا نیز تأکید کرد و گفت که با استفاده از این سیستم می‎توان هم دادرسی‎ها را عادلانه انجام داد و هم از مراجعات و تجمعات غیرضروری مردم جلوگیری کرد.
26	مسجدی رئیس پزشکی قانونی کشور در سخنانی اظهار داشت: اگر می‌خواهیم میزان آسیب‎های جانی و کسب و کار کاهش یابد، باید اجرای نظام جامع‎نگر خوشه‎ای در دستور کار قرار گیرد و به صورت روزانه گروه‌های داوطلب در محله‎ها علائم بیماری را غربالگری و سلامت عمومی را پایش کنند.
27	حجت‎الاسلام منتظری دادستان کل کشور و نماینده قوه قضاییه در ستاد ملّی مبارزه با کرونا، گزارشی از آخرین جلسه این ستاد ارائه و تأکید کرد که لازم است به حقوق و مزایای جهاد گران سلامت به‎صورت ویژه توجه شود.
28	وی همچنین متذکر شد که با پیگیری‎های دادستانی کل کشور و همکاری مجموعه‎های ذیربط، عملیات تدفین و تغسیل متوفّیان کرونایی بر اساس فتوای مقام معظم رهبری در دستور کار قرار گرفته و دادستانی تهران نیز مأموریت یافته به‎صورت ویژه بر این فرایند نظارت کند.
