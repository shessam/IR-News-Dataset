tabnak_data###پشتام نقره گرفت، دلخانی به برنز آسیا رضایت داد###https://www.tabnak.ir/fa/news/960046/پشتام-نقره-گرفت-دلخانی-به-برنز-آسیا-رضایت-داد###['ورزشی', 'ورزشی']###2020-02-18 17:57:00###۹۶۰۰۴۶###['بهروز هدایت', 'کشتی فرنگی', 'قهرمانی آسیا', 'دلخانی', 'تابناک ورزشی']
9
1	پژمان پشتام و میثم دلخانی به مدال‌های نقره و برنز رقابت‌های کشتی فرنگی قهرمانی آسیا در هند دست یافتند.
2	به گزارش تابناک ورزشی و به نقل از روابط عمومی فدراسیون کشتی، مسابقات پنج وزن نخست رقابت‌های کشتی فرنگی قهرمانی آسیا امروز در شهر دهلی نو هند در حال برگزاری است.
3	در وزن ۶۳ کیلوگرم میثم دلخانی پس از استراحت در دور اول، در دور دوم با نتیجه ۹ بر صفر یوشیکی یامادا از ژاپن را مغلوب کرد و به مرحله نیمه نهایی راه یافت.
4	وی در این مرحله مقابل المورات تاسمورادوف دارنده مدال برنز المپیک و نقره و برنز جهان از ازبکستان با نتیجه ۱۰ بر یک مغلوب شد و به دیدار رده بندی رفت.
5	دلخانی در این دیدار با نتیجه ۲ بر صفر یرنور فیتداخمتوف از کشور قزاقستان را شکست داد و صاحب مدال برنز شد.
6	در وزن ۷۷ کیلوگرم پژمان پشتام در دور نخست با نتیجه ۳ بر یک از سد بهزاد عمراف از ازبکستان گذشت وی در دور بعد با نتیجه ۹ بر صفر مصلح الدین اوروکوف از تاجیکستان را مغلوب کرد و به مرحله نیمه نهایی راه یافت.
7	وی در این مرحله در مصاف با رنات الیاز اولو از قرقیزستان با نتیجه ۵ بر صفر پیروز و به دیدار فینال راه یافت.
8	پشتام در دیدار فینال در مصاف با تمرلان شادوکایف دارنده مدال برنز زیر ۲۳سال جهان از قزاقستان با نتیجه ۱۰ بر یک مغلوب شد و به مدال نقره رسید.
9	صبح امروز انصراف بسیار مشکوک بهروز هدایت در شش ثانیه پایانی کشتی نیمه نهایی، تیم ایران را از یک نقره حتمی محروم کرد و هنوز معلوم نشده این کناره گیری به چه دلیل بوده است.
