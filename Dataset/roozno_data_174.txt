roozno_data###تریبون‌های خاص در اختیار جریان خاص###http://roozno.com//fa/news/413519/تریبون‌های-خاص-در-اختیار-جریان-خاص###[]###2020-02-15 09:51:00###۴۱۳۵۱۹###['تریبون خاص', 'جریان خاص']
1@@@2@@@3@@@4@@@5
1	از بامداد پنجشنبه هفته گذشته تبلیغات انتخاباتی کاندیداهای یازدهمین دوره انتخابات مجلس شورای اسلامی آغاز شد.
2	آغاز تبلیغاتی که ما آن را در تریبون‌هایی شاهد هستیم که فقط در اختیار یک جریان خاص قرار گرفته و در تلاش هستند با ایجاد یک دوقطبی منفی و تفرقه‌انگیز فضای کشور را انتخاباتی کنند.
3	درواقع وقتی می‌بینیم که رسانه ملی رسالت ملی بودن خود را فراموش کرده و اگر تا پیش از این تلاشی برای بالا بردن سطح مشارکت در انتخابات نمی‌کرد و رغبتی برای انتخاباتی کردن فضای کشور نداشت حالا این روزها در برنامه‌های مختلف خود تبدیل به تریبون انتخاباتی یک جناح خاص شده است.
4	حتی در بسیاری از تریبون‌های غیرپاسخگو ما همین روال را نیز شاهد هستیم.
5	درواقع آنها به جای تلاش برای ایجاد فضای انتخاباتی و بالا بردن سطح مشارکت فضا را به سمتی پیش می‌برند که فقط یک جناح و جریان در این کشور وجود دارد و دیگران دشمن مردم تلقی می‌شوند.
6	به گزارش روز نو :درواقع اصولگرایان دیگر احتیاجی ندارند که از دیگر روش‫ها برای تبلیغات خود استفاده کنند چرا که رسانه ملی به عنوان یک تریبون بزرگ و تاثیرگذار به طور کامل در اختیارشان قرار دارد و در آن می‌توانند نه تنها برای خود تبلیغ کنند که حتی در تخریب رقیب نیز از هیچ کوششی دریغ نمی‌کنند.
7	در روزهای اخیر ما می‌بینیم که سهم اصلاح‌طلبان حتی در برنامه‌های کارشناسانه و تحلیلی خارج از انتخابات بسیار ناچیز و در مقابل اصولگرایان به صورت 24 ساعته در این رسانه ملی حضور فعال دارند و به تشریح برنامه‌های خود و تخریب رقیب می‌پردازند.
8	هرچند پیش از این انتظار چنین رفتاری از سوی تریبون صداوسیما می‌رفت، همانطور که طی این سال‌ها رسانه ملی کامل در اختیار مخالفان دولت بود و از این طریق هرچه توانستند دولت حسن روحانی را تخریب کردند بدون آنکه دولت و یا حامی دولت اجازه حضور در این رسانه را داشته باشند.
9	بنابراین اگر پیش از این حدود 80 درصد از صداوسیما در اختیار اصولگرایان قرار گرفته بود، حالا در آستانه برگزاری انتخابات مجلس این تریبون رسمی به صورت صددرصدی در اختیار آنها قرار گرفته است، همان گونه که در دیگر تریبون‌ها ما شاهد چنین تبعیضی نسبت به دیگر جناح‌ها و جریان‌های سیاسی موجود در کشور هستیم.
10	درواقع رفتار رسانه ملی به گونه‌ای است که گویی فقط یک جناح و جریان سیاسی در کشور وجود دارد.
11	نادیده گرفتن رقیب و نظر مخالف درواقع به سطح حذف آن به صورت کامل رسیده است؛ اصلاح‌طلبانی که پیش از این نتوانستند از فیلتر شورای نگهبان جان سالم به در ببرند و بسیاری از نامزدهای انتخاباتی این جریان پشت دیوار محکم شورای نگهبان ماندند0 حالا هم در انتخابات و تهیج افکار عمومی برای بالا بردن سطح مشارکت نیز با اجحاف و نادیده گرفتن روبه‫رو هستند.
12	طی روزهای اخیر در برنامه‌های مختلف صداوسیما رفتار مجری برنامه‌ها به گونه‌ای است که با فراموش کردن جایگاه خود به میهمان برنامه می‌پیوندد و علاوه بر تبلیغات برای یک جناح خاص، رقیب انتخاباتی را نیز به شدت تخریب می‌کنند به گونه‌ای که رقیب آنها در زمین دشمن بازی می‌کند و مصلحت کشور را فقط یک جریان سیاسی تشخیص می‌دهد و دیگران دشمن مردم و نظام تلقی می‌شوند.
13	هرچند صداوسیما از ماه‫ها قبل رسالت تریبون اصولگرایان در انتخابات را به خوبی برعهده گرفته است، همان طور که چهره‌های مختلف اصولگرایی در برنامه‌های مختلف تلویزیونی حاضر می‌شدند و مستقیم و غیرمستقیم اهداف و برنامه‌های این جریان در انتخابات مجلس را دنبال می‌کردند.
14	اسم رمز آنها تخریب مجلس دهم و رو‫در‫رو قرار دادن آن با مجلس در راس امور است و از نظر آنها مجلس در راس امور هم مجلسی در تراز حضور نیروهای اصولگرا در خانه ملت گرفته می‌شد.
15	یک ارزیابی کلی از برنامه‌های سیاسی تلویزیون در سال 98 حکایت از آن دارد که عمده برنامه‌های تلویزیونی در اختیار اصولگرایان و جریان نزدیک به جبهه پایداری قرار داده می‌شد.
16	برای مثال از 16 برنامه با موضوع سیاسی برنامه دستخط شبکه 5 در سال ‌جاری 12 برنامه با حضور چهره‌های اصولگرا برگزار شده است و تنها 4 چهره اصلاح‌طلب در این برنامه‌ها حضور داشته‌اند.
17	نمونه دیگر برنامه‌های انتخاباتی و سیاسی تلویزیون برنامه «بدون توقف» است که از شبکه سه سیما پخش می‌شود و حالا که همان شیوه تخریبی خود را که پیش از این علیه دولت و اصلاح‌طلبان در پیش گرفته بود، با شدت بیشتری در پیش گرفته است.
18	اگر رسانه ملی است باید تریبونی برای همه سلایق باشد و بر اساس بند سوم سیاست‌های کلی انتخابات مصوب دوره ریاست مرحوم آیت‌الله هاشمی‌رفسنجانی در مجمع تشخیص مصلحت نظام به صراحت بر «بهره‌مندی داوطلبان در تبلیغات انتخاباتی با تقسیم برابر متناسب با امکانات در هر انتخابات حسب مورد از صدا و سیما و فضای مجازی و دیگر رسانه‌ها و امکانات دولتی و عمومی کشور» تصریح دارد.
19	امری که در سال‌های اخیر و به‌خصوص ماه‌های نزدیک به انتخابات چنین دسترسی برابری از سوی این رسانه ملی مشاهده نشده است.
20	هرچند برخی معتقدند خلاء قانونی در رابطه با عملکرد صداوسیما در ایام انتخابات باعث شده است که از ماه‫ها قبل این رسانه ملی در اختیار یک جناح خاص قرار بگیرد و دیگر سلایق به کلی نادیده گرفته شوند.
21	نتیجه چنین رویکردی در درازمدت باعث شده است که جایگاه این رسانه ملی به شدت نزد افکار عمومی کاهش پیدا کرده و رسالت ملی بودن خود را به کل فراموش کند.
22	ادامه این روند در صداوسیما باعث شده است که یک جریان خاص از آن به عنوان تریبون انتخاباتی و تخریبی خود علیه رقیب استفاده کند و به ایجاد یک فضای دوقطبی تفرقه‌انگیز در داخل کشور دامن بزند.
23	اصولگرایان در شرایطی که همه امکانات را در اختیار دارند و تریبون‌های مختلف و تاثیرگذار به طور کامل در اختیار این جریان خاص قرار گرفته است خودشان دچار از هم‌پاشیدگی و یک تفرقه دورنی شده‌اند که درست یک هفته به انتخابات اختلافات درونی‌شان با جنگ لیست‌ها بر همگان نمایان شد.
