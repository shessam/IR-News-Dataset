asriran_2_data###ترکیه: تکمیل ایجاد «منطقه امن» در شمال سوریه (+نقشه)###https://www.asriran.com/fa/news/699408/ترکیه-تکمیل-ایجاد-منطقه-امن-در-شمال-سوریه-نقشه###['بین الملل']###2019-11-21 13:35:00###۶۹۹۴۰۸###['ترکیه', 'سوریه', 'منطقه امن']
8
1	وزیر دفاع ترکیه از پایان ایجاد منطقه موسوم به «منطقه امن» در شمال سوریه خبر داد.
2	به گزارش فارس، «حلوسی آکار» وزیر دفاع ترکیه امروز (پنجشنبه) اعلام کرد منطقه امن مورد نظر کشورش در شمال سوریه، به طول ۱۴۵ کیلومتر و عمق ۳۰ کیلومتر به‌طور کامل ایجاد شده است.
3	آکار با صدور بیانیه‌ای درباره عملیات نظامی «چشمه صلح» در شمال سوریه، گفت: «توافق آتش‌بس در شمال سوریه هر روز به تعداد ۱۰ تا ۱۵ بار از شرق و غرب نقض می‌شود».
4	به نوشته وبگاه شبکه «اِن.
5	تی.
6	وی» وی درباره برخی گزارش‌ها مبنی بر استفاده ارتش ترکیه از سلاح‌های شیمیایی و ممنوعه علیه شبه‌نظامیان کُرد در شمال سوریه نیز توضیح داد: «این اتهامات منشأ واقعی ندارند.
7	نیروهای مسلح ما هیچ سلاح شیمایی در اختیار نداشته و ندارند».
8	وزیر دفاع ترکیه گفت که مقامات ترکیه طبق توافق سوچی، با همتایان روسی خود درباره نقض آتش‌بس و حملات شبه‌نظامیان کُرد به منطقه امن در تماس هستند.
9	آکار سپس به ارائه آماری درباره عملیات چشمه صلح پرداخت: «منطقه‌ای به وسعت ۴۲۱۹ کیلومتر مربع به همراه ۶۰۰ روستا و شهرک، از جمله بزرگراه اِم۴ و مناطق اطراف آن تحت کنترل درآمده است.
10	۱۱۶۸ تروریست نیز در جریان عملیات کشته شدند».
11	وی همچنین افزود: «ما به تمامیت ارضی همسایگان خود احترام می‌گذاریم اما اجازه تاسیس هیچ گذرگاه تروریستی در مرزهای خود را نمی‌دهیم».
12	آنکارا از تاریخ هفدهم مهر عملیات نظامی موسوم به «چشمه صلح» را به بهانه پاکسازی شمال شرق سوریه از یگان‌های مدافع خلق و ایجاد منطقه امنی به عمق ۳۰ کیلومتر در خاک سوریه آغاز کرد.
13	هشت روز پس از این عملیات (۲۵ مهر) آنکارا و واشنگتن توافق کردند که ترکیه به مدت ۱۲۰ ساعت عملیات خود را متوقف کند تا شبه‌نظامیان «یگان‌های مدافع خلق» کُرد از منطقه امن خارج شوند.
14	بعد از آن نیز «رجب طیب اردوغان» رئیس‌جمهور ترکیه به شهر سوچی رفته و با «ولادیمیر پوتین» همتای روسی خود توافق کرد تا در ازای توقف عملیات نظامی در شمال سوریه، شبه‌نظامیان کُرد تا فاصله 32 کیلومتری از مرزهای ترکیه عقب‌نشینی کنند.
