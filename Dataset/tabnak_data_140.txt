tabnak_data###برنامه ۷ بندی مقتدی صدر برای خروج آمریکا از عراق###https://www.tabnak.ir/fa/news/954132/برنامه-۷-بندی-مقتدی-صدر-برای-خروج-آمریکا-از-عراق###[]###2020-01-24 16:27:00###۹۵۴۱۳۲###['عراق', 'مقتدی صدر', 'آمریکا']
4
1	رهبر جریان صدر عراق هفت بند را برای تحقق خروج کامل آمریکا از کشورش تعیین کرد.
2	به گزارش ایسنا، به نقل از سایت شبکه سومریه نیوز، مقتدی صدر، رهبر جریان صدر عراق در بیانیه‌ای همزمان با آغاز تظاهرات میلیونی ضد آمریکایی در بغداد اظهار کرد: اگرچه ما قلب‌هایمان را زره پوش کرده‌ایم و همواره به دنبال شهادت بوده‌ایم اما به وضعیت عراق و ملت آن توجه داریم که جنگ‌ها آنها را خسته کرده‌ است.
3	به همین منظور ما تمام تلاش‌مان را خواهیم کرد تا با اشغالگران وارد جنگ دیگری نشویم.
4	مقتدی صدر خاطرنشان کرد کهاز تمامی راه‌های مسالمت‌آمیز از جمله سیاسی، اقتصادی، اجتماعی و فرهنگی برای اخراج نیروهای آمریکایی استفاده خواهد کرد.
5	وی برنامه‌ای را برای خروج کامل آمریکا از عراق تعیین کرد که شامل هفت بند زیر است:۱ ـ بستن تمامی پایگاه‌های نظامی آمریکا در عراق.
6	۲ ـ‌ بستن مقر شرکت‌های امنیتی آمریکا و پایان دادن به فعالیت آنها در عراق.
7	۳ ـ بستن حریم هوایی عراق بر روی پرواز هواپیماهای جنگی و اطلاعاتی اشغالگران (آمریکایی‌ها).
8	۴ ـ لغو تمامی توافقنامه‌های امنیتی با اشغالگر، چراکه تعادل بین‌المللی در آنها رعایت نشده و در سایه حضور اشغالگری آمریکا تصویب شده‌اند.
9	۵ ـ ترامپ نباید در تصمیمات و اظهاراتش با عراق نگاه بالا به پایین داشته باشد و حس برتری بر عراق نشان دهد، در غیر این صورت معامله به مثل خواهیم کرد.
10	۶ ـ‌ در صورت مخالفت آمریکا با خروج از عراق؛ کشورهای همسایه نباید در نحوه برخورد ما با اشغالگر مداخله کنند.
11	۷ـ اگر تمامی بندهای فوق اجرا شود با آمریکا به عنوان یک دولت غیر اشغالگر برخورد می‌کنیم، اما در صورت اجرا نشدن و مخالفت با اجرای آنها در مدت زمان محدود، آمریکا یک کشور متخاصم باعراق به شمار می‌رود.
12	در ادامه بیانیه مقتدی صدر آمده است: همزمان با این موارد ما نیز به موارد زیر پایبند خواهیم بود:۱ ـ اعلام توقف موقت مقاومت تا زمان خروج آخرین سرباز (آمریکا).
13	۲ ـ تلاش برای مجازات هر فردی از دوطرف که درصدد نقض آتش‌بس باشد.
14	۳ ـ ادغام حشد شعبی در وزارت دفاع و وزارت کشور، اما در صورت عدم تحقق این هدف حشد شعبی باید به عنوان جزئی از تشکیلات امنیتی عراق به تمامی تصمیمات اتخاذ شده از سوی فرماندهی کل نیروهای مسلح پایبند باشد.
15	مقتدی صدر ادامه داد: آنچه در این مرحله برای ما مهم‌تر بوده؛ حاکمیت عراق وحفظ وحدت و یکپارچگی آن است.
16	این حاکمیت از طریق بندهای زیر محقق خواهد شد:۱ ـ خروج تمامی نیروهای خارجی از خاک پاک عراق.
17	۲ ـ عدم مداخله در امور عراق و به ویژه در امور سیاسی و اقتصادی آن.
18	۳ ـ دولت عراق باید با تمامی کشورهای همسایه معاهدات و توافقنامه‌های عدم تجاوز منعقد کند که در آن بر احترام متقابل به حاکمیت یکدیگر طبق منشور سازمان ملل تأکید شود.
19	۴ ـ‌ منع تمامی طرف‌های رسمی و غیر رسمی از ارتباطات خارجی جز از طریق کانال‌های رسمی دولت و با تأیید قبلی.
20	۵ ـ‌اتخاذ اصل معامله به مثل با کشورهای خارجی به منظور حفاظت از حاکمیت کشور و اعتبار آن.
21	۶ ـ‌دولت عراق باید از مقر هیئت‌های دیپلماتیک و سفارتخانه‌ها و همچنین شهروندان تمامی کشورها محافظت کند.
22	۷ ـ‌ تقویت روابط اقتصادی متناسب با منافع و حاکمیت کشور.
23	رهبر جریان صدر عراق در پایان بیانیه خود عنوان کرد: به سازمان ملل یا سازمان همکاری اسلامی و یا اتحادیه اروپا توصیه می‌کنیم که میانجی‌گر و یا ناظر اجرای بندهای فوق باشند.
24	همچنین به دولت عراق توصیه می‌کنیم که برای حفظ کرامت و حاکمیت کشور و رها کردن آن از بند منازعات داخلی و خارجی، بندهای فوق یا اصلاح شده آنها را تصویب کند.
