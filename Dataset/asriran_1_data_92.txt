asriran_1_data###روزنامه های آلمانی: کیمیا علیزاده نمی تواند در المپیک برای آلمان مبارزه کند###https://www.asriran.com/fa/news/709932/روزنامه-های-آلمانی-کیمیا-علیزاده-نمی-تواند-در-المپیک-برای-آلمان-مبارزه-کند###['ورزشی']###2020-01-21 11:57:00###۷۰۹۹۳۲###['علیزاده', 'المپیک']
5
1	پس از ابراز تمایل کیمیا علیزاده برای شرکت در مسابقات المپیک با پرچم آلمان، این کشور نیز از این همکاری استقبال کرد.
2	اما روزنامه فرانکفورتر آلگماینه نوشته بعید است او بتواند در المپیک توکیو برای آلمان به میدان برود.
3	حتی در صورت حل مشکل اقامت و موافقت کمیته ملی المپیک ایران.
4	به گزارش خبرآنلاین، کیمیا علیزاده، تنها مدال‌آوز زن ایرانی در بازی‌های المپیک که بعد از ترک ایران به هلند رفت، حالا با افشای روزنامه آلمانی بیلد معلوم شد که به آلمان رفته و در شهر هامبورگ اقامت دارد.
5	علیزاده یک‌شنبه در گفت‌وگوی اختصاصی با «بیلد» ابراز امیدواری کرد که بتواند در سی و دومین دوره بازی‌های المپیک، که ۲۴ ژوئیه تا ۹ اوت ۲۰۲۰ در توکیو برگزار می‌شود با پرچم آلمان در رقابت‌های تکواندو شرکت کند.
6	این قهرمان ۲۱ ساله تکواندو که در بازی‌های المپیک ۲۰۱۶ ریو مدال برنز گرفت، پس از خروج از ایران در صفحه اینستاگرام خود در نامه‌ای سرگشاده‌ خود را «یکی از میلیون‌ها زن سرکوب شده» در ایران خواند و نوشت چون نمی‌خواهد بیش از این «پای سفره ریاکاری، دروغ و بی‌عدالتی» بنشیند تصمیم گرفته که دیگر برای ایران مسابقه ندهد.
7	بنا بر گزارش بیلد، فدراسیون تکواندو آلمان دوشنبه ۳۰ دی اعلام کرد که از ابراز تمایل کیمیا علیزاده برای شرکت در المپیک با پرچم آلمان استقبال می‌کند و امیدوار است که این کار عملی شود.
8	بنابر این گزارش علیزاده، همسرش حامد معدنچی و محسن عطار مدیر برنامه‌های او با نمایندگان فدراسیون تکواندو آلمان ملاقات کرده‌اند.
9	مشکل اصلی علیزاده این است که وضعیت اقامت‌اش در آلمان هنوز مشخص نیست.
10	او با ویزای شنگن ابتدا وارد هلند شده و حالا در آلمان است و هنوز اقامت ندارد.
11	به گزارش دویچه وله، فدراسیون تکواندو آلمان می‌گوید برای تسهیل و تسریع روند صدور اجازه اقامت این ورزشکار توصیه‌نامه‌ای به مقامات مسئول فرستاده است.
12	بیلد همچنین خبر داده که کشورهایی چون کانادا، بلژیک، بلغارستان و هلند هم به کیمیا علیزاده پیشنهاد همکاری داده‌اند.
13	البته فارغ از وضعیت اقامت علیزاده در آلمان، از لحاظ قانونی بدون موافقت کمیته ملی المپیک ایران و فدراسیون جهانی تکواندو موافقت کنند، برای عضویت در تیم ملی جدید باید سه سال از عضویتش در تیم ملی قبلی گذشته باشد.
14	روزنامه آلمانی فرانکفورتر آلگماینه در گزارشی با عنوان «مبارزه بر سر کیمیا علیزاده» با اشاره به این موضوع نوشته که در این صورت علیزاده تازه از سال آینده میلادی می‌تواند برای آلمان به میدان برود.
15	آخرین مسابقه او برای ایران در بازی‌های آسیایی ویتنام ۲۰۱۸ بود.
16	البته این روزنامه در ادامه گزارش داده که حتی در صورت برطرف شدن مساله اقامت کیمیا علیزاده و حتی موافقت کمیته ملی المپیک ایران باز هم احتمال این که او بتواند در تابستان در بازی‌های المپیک توکیو برای آلمان مسابقه بدهد کم است.
17	فرانکفورتر آلگماینه به این نکته اشاره کرده که فدراسیون تکواندو آلمان در بخش زنان دو سهمیه المپیک دارد، و در رده‌بندی فدراسیون جهانی در وزن ۶۷ کیلوگرم در حال حاضر وانسا کورندل و رابیا باخمن تکواندوکاهای آلمانی هر دو بالاتر از علیزاده‌اند.
18	کیمیا علیزاده تا کنون صاحب شش مدال طلا، سه نقره و دو برنز در رقابت‌های بین‌المللی شده است.
19	او یک سال پس از کسب مدال برنز المپیک توکیو در مسابقات قهرمانی تکواندو جهان در سال ۲۰۱۷ مدال نقره را از آن خود کرد.
