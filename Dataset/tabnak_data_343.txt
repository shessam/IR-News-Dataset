tabnak_data###گزارش جدید سی ان ان از آمار تلفات نیروهای آمریکایی در عین الاسد/اختلاف میان وزارت خزانه‌داری و امور خارجه آمریکا درباره ایران/ آغاز به کار ائتلاف دریایی اروپا به رهبری فرانسه در خلیج فارس/ تصویب دو طرح برای کاهش اختیارات جنگی ترامپ علیه ایران###https://www.tabnak.ir/fa/news/955613/گزارش-جدید-سی-ان-ان-از-آمار-تلفات-نیروهای-آمریکایی-در-عین-الاسداختلاف-میان-وزارت-خزانه‌داری-و-امور-خارجه-آمریکا-درباره-ایران-آغاز-به-کار-ائتلاف-دریایی-اروپا-به-رهبری-فرانسه-در-خلیج-فارس-تصویب-دو-طرح-برای-کاهش-اختیارات-جنگی-ترامپ-علیه-ایران###['صفحه نخست', 'بین\u200cالملل']###2020-01-31 08:00:00###۹۵۵۶۱۳###['تحولات خاورمیانه', 'تحولات سوریه', 'تحولات عراق', 'تحولات یمن', 'ایران', 'برجام', 'اروپا']
1@@@2
1	اختلاف میان وزارت خزانه‌داری و امور خارجه آمریکا درباره ایران، آغاز به کار ائتلاف دریایی اروپا به رهبری فرانسه در خلیج فارس، تصویب دو طرح برای کاهش اختیارات جنگی ترامپ علیه ایران و افزایش حضور نیرو‌های حشد الشعبی در مرز با سوریه، از جمله مهم‌ترین خبر‌ها و رویداد‌های مرتبط با خاورمیانه در ۲۴ ساعت گذشته بوده اند.
2	در این میان، باید به گزارش جدید سی ان ان از آمار تلفات نیرو‌های آمریکایی در عین الاسد نیز اشاره کرد.
3	به گزارش «تابناک»؛ مسئولان آمریکایی که با اعلام تدریجی افزایش تلفات انتقام موشکی ایران سعی در تقلیل اهمیت حمله موشکی ایران به پایگاه عین الاسد دارند، بار دیگر آمار تازه‌ای مربوط به تلفات نظامیان آسیب دیده خود در حمله سپاه پاسداران اعلام کردند.
4	در همین ارتباط، دو مقام آمریکایی بامداد جمعه در گفت‌وگو با شبکه خبری سی‌ان‌ان ضمن اعلام افزایش دوباره شمار تلفات نظامیان آمریکایی پایگاه عین الاسد، خبر دادند شمار نیرو‌های آمریکایی که در انتقام موشکی ایران و حمله ایرانی‌ها به پایگاه هوایی عین‌الاسد دچار ضربه مغزی شده‌اند، به ۶۴ تن رسیده است.
5	این در حالی است که در آخرین آمار اعلام شده پنتاگون، این تعداد ۵۰ تن اعلام شده بود.
6	وزارت دفاع آمریکا نهم بهمن ماه در اعترافی جدید اعلام کرد در پی حمله موشکی ایران به پایگاه عین‌الاسد ۵۰ تن از پرسنل آمریکا به «آسیب ملایم مغزی» و «ضربه مغزی» دچار شده‌اند.
7	از سوی دیگر، «جاناتان هافمن» سخنگوی وزارت دفاع آمریکا، روز جمعه هفته گذشته در یک نشست خبری گفته بود، تاکنون ۳۴ نظامی آمریکایی که طی حمله موشکی ایران به پایگاه نظامی عین‌الاسد در عراق دچار صدمات مغزی شده‌اند، تحت درمان قرار گرفته و بعضاً به خارج از عراق منتقل شده‌اند.
8	پنتاگون در آمار اولیه خود پس از چند روز پنهان‌کاری اعلام کرده بود، تنها ۱۱ نیروی آمریکایی بر اثر این حمله موشکی دچار ضربه مغزی خفیف شده‌اند و حتی دونالد ترامپ این آسیب‌دیدگی‌ها را تا حد «سردرد» تقلیل داده بود.
9	بامداد جمعه سیزدهم دی‌ماه، سپهبد قاسم سلیمانی، فرمانده نیروی قدس سپاه پاسداران انقلاب و «ابومهدی المهندس» جانشین فرمانده نیرو‌های حشد شعبی و چند تن از دیگر اعضای این سازمان در حمله پهپادی ارتش آمریکا که به دستور شخص ترامپ انجام شد، در نزدیکی فرودگاه بین‌المللی بغداد به شهادت رسیدند.
10	سپاه پاسداران انقلاب اسلامی، هجدهم دی در واکنش به ترور ناجوانمردانه سپهبد شهید حاج قاسم سلیمانی توسط نیرو‌های آمریکایی در نزدیکی فرودگاه بغداد، این پایگاه را که بزرگترین پایگاه نیرو‌های آمریکایی در عراق و یکی از بزرگترین پایگاه‌های آن‌ها در منطقه به‌شمار می‌رود، موشک‌باران کرد.
11	رویترز در گزارشی از وجود داشتن اختلاف میان وزارت خزانه‌داری و وزارت امور خارجه درباره تمدید معافیت هسته‌ای با ایران خبر داد.
12	بر اساس این گزارش، یک دیپلمات غربی آشنا با این موضوع گفت: «اختلاف دیدگاهی میان وزارت خزانه‌داری و وزارت امور خارجه وجود دارد که وزارت خزانه‌داری برنده شده است.
13	»وی اضافه کرد: «اشتهایی برای تحریم‌های بیشتر وجود دارد، اما دیگران درخواست کرده‌اند که این معافیت‌ها برای اطمینان یافتن از عدم اشاعه هسته‌ای حیاتی است.
14	»دولت آمریکا آخرین بار دهم آبان‌ماه سال جاری، معافیت‌های مربوط به همکاری‌های صلح‌آمیز هسته‌ای با ایران را برای یک دوره نود روز تمدید و همزمان با آن بخش عمرانی ایران را تحریم کرد.
15	وزارت خارجه آمریکا در بیانیه‌ای در آن روز هدف از تمدید این معافیت‌ها را «تمدید محدودیت‌های هسته‌ای ایران» توصیف کرده است.
16	در آن بیانیه آمده بود: «این تصمیم، به حفظ نظارت بر برنامه هسته‌ای غیرنظامی ایران کمک کرده، مخاطرات اشاعه هسته‌ای را کاهش می‌دهد، توان ایران برای کاستن از "زمان گریز" لازم برای ساخت سلاح هسته‌ای را محدود می‌کند و مانع از آن می‌شود که حکومت ایران بتواند اقدام به بازسازی سایت‌های خود برای مقاصد حساس اشاعه‌ای کند.
17	»فرانسه آغاز به کار ائتلاف دریایی اروپا با هدف «تضمین آزادی تردید دریایی» در خلیج فارس و تلاش برای تنش‌زدایی با ایران را اعلام کرده است.
18	خبرگزاری رویترز به نقل از وزارت نیرو‌های مسلح فرانسه نوشته پاس‌ناو فرانسوی «کوبت» گشت‌زنی در آب‌های تنگه هرمز را آغاز کرده است.
19	این بیانیه خاطرنشان کرد، یک ناو هلندی ظرف حدود دو هفته آینده، عازم منطقه خواهد شد.
20	«امانوئل ماکرون» رئیس‌جمهور فرانسه از چندی پیش، ایده تشکیل ارتش واحد اروپایی را مطرح کرده و در نخستین گام پیشنهاد کرده است که ائتلافی دریایی متشکل از کشور‌های اروپایی و شرکای این کشور‌ها تشکیل شده و در خلیج فارس گشت‌زنی کند.
21	این ائتلاف، از ائتلافی که واشنگتن با مشارکت شش کشور در خلیج فارس به راه انداخته، مجزاست؛ اما به گفته «فلورنس پارلی» وزیر دفاع فرانسه میان دو ائتلاف هماهنگی و تماس برقرار خواهد بود تا از ایمنی تردد اطمینان حاصل شود.
22	آلمان، هلند و دانمارک از جمله اعضای ائتلاف اروپایی هستند.
23	این ائتلاف قرار است در ابتدا کار خود را با حدود ده عضو آغاز کند و مقر آن در پایگاه نظامی فرانسه ابوظبی امارات عربی متحده خواهد بود.
24	این پایگاه قرار است تا چند ماه آینده عملیاتی شود.
25	مجلس نمایندگان آمریکا روز پنجشنبه دو طرح را که خواستار کاهش اختیارات «دونالد ترامپ»، رئیس‌جمهور آمریکا برای انجام اقدامات نظامی ضد ایران است، به تصویب رساند.
26	طرح نخست که خواستار جلوگیری از تأمین منابع مالی لازم برای اقدام نظامی علیه ایران است، با ۲۲۸ رأی موافق و ۱۷۵ رأی مخالف تصویب شد.
27	«رو کانا»، نماینده دموکرات ایالت کالیفرنیا این طرح موسوم به «قانون عدم جنگ با ایران» را ارائه کرده بود.
28	طرح کانا خواستار محروم کردن پنتاگون از منابع مالی لازم برای اقدام نظامی علیه ایران بدون اخذ مجوز قبلی از کنگره است.
29	طرح موازی این طرح در مجلس سنا را «برنی سندرز» در مجلس سنا ارائه کرده است.
30	علاوه بر طرح کانا، یک نماینده دموکرات دیگر هم طرحی ارائه کرده که از طریقی دیگر خواستار کاستن از اختیارات جنگی ترامپ علیه ایران است؛ طرحی که «باربارا لی»، نماینده دموکرات کالیفرنیا ارائه داده به دنبال لغو قانونی مصوب سال ۲۰۰۲ است که ترامپ از آن برای صدور مجوز ترور سردار «قاسم سلیمانی»، فرمانده نیروی قدس سپاه پاسداران انقلاب اسلامی استفاده کرده بود.
31	این طرح با ۲۳۶ رأی موافق در برابر ۱۶۶ رأی مخالف به تصویب رسید و خواستار لغو «قانون مجوز استفاده از زور نظامی» است.
32	«نانسی پلوسی»، رئیس مجلس نمایندگان آمریکا قبل از رأی‌گیری بر سر این طرح‌ها گفت: «اعضای کنگره نگرانی‌هایی جدی و فوری درباره تصمیم رئیس‌جمهور برای خصومت‌ورزی با ایران و نداشتن هیچ راهبردی در قبال ایران دارند.
33	»هیچ‌ یک از این دو طرح هنوز به قانون تبدیل نشده‌اند.
34	تبدیل شدن این طرح‌ها منوط به این است که مجلس سنای آمریکا هم نسخه‌های موازی این طرح‌ها را به تصویب برساند.
35	پس از تأیید این طرح‌ها در سنا، آنها باید به امضای دونالد ترامپ برسند.
36	کاخ سفید پیش از این، هر دو طرح را به وتو تهدید کرده است.
37	نمایندگان کنگره برای عبور از وتوی ترامپ به حمایت دست‌کم دو سوم اعضای کنگره نیاز دارند.
38	حشد شعبی عراق در بیانیه‌ای اعلام کرد، حضور نیروهای خود در جاده‌های مهم در مرزهای عراق و سوریه به ویژه جاده عکاشات الرطبه را برای مقابله با هر گونه حملات داعش تقویت کرده است.
39	نیروهای داوطلب مردمی عراق تاکید کردند، به رغم اوضاع نامساعد جوی با حملات عناصر داعش مقابله خواهند کرد.
40	حیدر العبادی، نخست‌وزیر سابق عراق نوزدهم آذرماه سال ۱۳۹۶ ه.
41	ش.
42	آزادسازی کامل خاک این کشور از لوث داعش را اعلام کرد؛ اما تعقیب تروریست‌های داعشی و پاکسازی کامل عراق از لوث داعش از سوی حشد شعبی و ارتش همچنان ادامه دارد.
