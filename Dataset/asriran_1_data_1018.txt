asriran_1_data###واشنگتن پست: اقدامات اخیر ایران آمریکا را نگران کرده است###https://www.asriran.com/fa/news/730221/واشنگتن-پست-اقدامات-اخیر-ایران-آمریکا-را-نگران-کرده-است###['سیاست خارجی']###2020-05-25 16:57:00###۷۳۰۲۲۱###['ایران', 'آمریکا']
6
1	روزنامه آمریکایی «واشنگتن پست» نزدیکی روزافزون روابط ایران و ونزوئلا و مراوده تجاری میان دو کشور را که هدف شدیدترین تحریم‌های اقتصادی آمریکا بوده‌اند، موجب نگرانی دشمن مشترک آنها توصیف کرد.
2	«واشنگتن پست» در مطلبی نوشت ونزوئلا و ایران، دشمنان آمریکا که از تحریم‌های این کشور ضربه خورده و درگیر بحران کرونا هستند، در حال شکل دادن به یک مشارکت استراتژیک هستند که برای «نیکلاس مادورو»، رئیس‌جمهور ونزوئلا حیاتی است و از طرف دیگر برای ایران به ادعای این روزنامه آمریکایی، چشم‌انداز مرکز نفوذی جدید را در امتداد دریای کارائیب فراهم می‌کند.
3	واشنگتن پست در ادامه نوشت: ۵ نفتکش حامل بنزین ایران که بنابر تخمین تحلیل‌گران ۶۰ میلیون گالون بنزین را با گذشتن از اقیانوس اطلس به دست دولت مادورو خواهند رساند، نشانی از عمیق‌تر شدن روابط این دو کشور است.
4	ادعا می‌شود که ونزوئلا در ازای آن‌ها، طلا به تهران پرداخت کرده است؛ ادعایی که مقامات ایران رد کرده‌اند.
5	بنابر این گزارش، بحران انرژی در ونزوئلا به حدی است که بیماران نمی‌توانند خود را به بیمارستان برسانند و محصولات کشاورزی این کشور در حال نابود شدن است.
6	«الیوت آبرامز»، نماینده ویژه آمریکا در امور ونزوئلا در این خصوص گفت دو کشور دریافته‌اند که می‌توانند چیزهایی را که در اختیار دارند در ازای چیزهایی که نیاز دارند مبادله کنند.
7	به نوشته واشنگتن پست، تحریم‌های آمریکا علیه ایران هر کسی را که فرآورده‌های نفتی ایران را می‌خرد یا خرید آن را تسهیل می‌کند، هدف قرار می‌دهد.
8	اما شرکت نفت وزنوئلا هم تحت تحریم‌های مشابهی قرار دارد.
9	دولت ترامپ می‌کوشد با استفاده از دکترین مونرو، سیاست مربوط به قرن نوزدهم که مداخله خارجی در نیم کره غربی را رد می‌کند—مانع تجارت نهادهای خارجی با دولت مادورو شود.
10	ایران به آمریکا درباره هر گونه تلاشی برای ایجاد مزاحمت یا مسدود کردن مسیر راه این نفتکش‌ها هشدار داده است.
11	ونزوئلا هم قول داده با کشتی‌های جنگی نفتکش‌های ایرانی را در آب‌های خود همراهی کند.
12	واشنگتن مخالفت خود را با این مسئله ابراز کرده است.
13	مقامات آمریکایی گفته‌اند بر ارسال محموله‌های ایران نظارت دارند اما از ادعاهای خود مبنی بر مداخله مستقیم در این مسئله کاسته‌اند.
14	به نوشته روزنامه آمریکایی واشنگتن پست، این سفرهای دریایی از ایران به ونزوئلا آزمایشی است که نشان می‌دهد دولت ترامپ تا کجا نزدیک شدن روابط دو کشوری که دشمن خود می‌داند را برمی‌تابد.
15	«ایوان الیس»، استاد مطالعات آمریکای لاتین در کالج جنگ ارتش آمریکا در این خصوص گفت: حس می‌کنم ایرانی‌ها تمایل دارند از نفتکش‌های خود استفاده و با آمریکا بازی کنند.
16	بهرحال، هر گونه ممانعت آمریکا در این مسئله، با برخورد ایران و ونزوئلا مواجه خواهد شد.
17	اما مخالفان ونزوئلایی تحت حمایت آمریکا ادعا می‌کنند که ایران ممکن است چیزی بیشتر از بنزین به این کشور صادر کند.
18	سران مخالفان در ونزوئلا مدعی هستند ممکن است تهران از این انتقال به عنوان عملیات پوششی برای کمک به دولت ونزوئلا برای ساخت یک مقر شنود در شمال این کشور به منظور رهگیری ارتباطات هوایی و دریایی کمک کند.
19	وزیر ارتباطات دولت مادورو چنین ادعاهایی را پوچ خوانده است.
20	وی در مطلبی برای به روزنامه واشنگتن پست نوشت: ونزوئلا و ایران سابقه ۲۰ سال روابط تجاری و همکاری با یکدیگر را دارند.
21	اولین نفتکش ایرانی روز شنبه وارد آب‌های ونزوئلا شد و در دریای کارائیب جایی که آمریکا بزرگترین حضور نظامی خود را در این دریا در دست کم یک دهه گذشته تجربه می‌کند، حرکت کرد.
22	پنتاگون با ادعای عملیات برای مسدود کردن مسیرهای قاچاق مواد مخدر، ناوشکن، کشتی‌های جنگی و سایر تجهیزات نظامی به این منطقه اعزام کرده است.
23	«جاناتان هافمن»، سخنگوی پنتاگون، روز پنجشنبه به خبرنگاران گفت از هیچ نوع برنامه‌ایی برای اجرای عملیات نظامی علیه نفتکش‌های ایرانی خبر ندارد.
24	اما یک مقام ارشد دولت ترامپ که نخواست نامش فاش شود گفته که واشنگتن حمایت ایران از مادورو را نخواهد پذیرفت.
25	دولت آمریکا که از «خوان گوایدو»، سردسته مخالفان و رئیس‌جمهور خودخوانده ونزوئلا حمایت می‌کند، مدعی است مادورو نتیجه انتخابات ۲۰۱۸ این کشور را به نفع خود مصادره کرد.
26	آمریکا تاکنون از هر اقدامی برای تضعیف و سرنگونی دولت مادورو از جمله تحریم‌های شدید استفاده کرده، اما نتوانسته مردم و ارتش ونزوئلا را با خود همراه کند.
