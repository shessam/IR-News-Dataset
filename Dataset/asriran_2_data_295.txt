asriran_2_data###چگونه رمز دوم یکبار مصرف را فعال کنیم؟###https://www.asriran.com/fa/news/702177/چگونه-رمز-دوم-یکبار-مصرف-را-فعال-کنیم###['اقتصادی']###2019-12-07 12:43:00###۷۰۲۱۷۷###['رمز یکبار مصرف']
2
1	رمزهای دوم ثابت قرار است از اول دی‌ماه غیرفعال شده و رمزهای پویا جایگزین آنها شوند؛ برای فعال‌سازی دریافت این رمزها ابزارها و شیوه‌های مختلف مانند اپلیکیشن و پیامک ارایه شده است.
2	کلاهبرداران اینترنتی می‌توانند با سوء استفاده از غفلت دارندگان کارت‌های بانکی، اطلاعات این کارت‌ها را (مانند تاریخ انقضا، کد اعتبارسنجی (CVV۲) و رمز دوم) را از طریق درگاه‌های پرداخت یا سایت‌های جعلی به سرقت ببرند.
3	برای مقابله با این سرقت ها، قرار است رمز دوم یکبار مصرف یا پویا با هدف افزایش امنیت تراکنش‌های بانکی و کاهش کلاهبرداری‌های آنلاین از جمله فیشینگ از ابتدای دی ماه اجرایی شده و رمزهای دوم ایستا (ثابت) غیرفعال شود.
4	رمزهای دوم ایستا یا ثابت، تا زمانی که توسط صاحب کارت بانکی، تغییر نکنند در همه تراکنش ها قابل استفاده هستند.
5	اما رمزهای پویا فقط برای یک تراکنش مورد استفاده قرار می‌گیرند.
6	همچنین رمزهای پویا، طول عمر محدودی (حداکثر ۶۰ ثانیه) داشته و یکبار مصرف هستند و برای هر تراکنش یا خرید و پرداخت اینترنتی جدید باید درخواست یک رمز پویای جدید کرد.
7	تنها مشتریانی باید نسبت به فعال سازی رمز دوم پویای کارت های خود اقدام کنند که از کارت بانکی خود برای انجام خرید های اینترنتی یا پرداخت های نیازمند رمز دوم استفاده می کنند.
8	بنابراین مشتریانی که کارت خود را فقط برای انجام خریدهای فروشگاهی یا استفاده از خدمات خودپردازها به کار می گیرند، نیازی به فعال سازی رمز دوم پویا ندارند.
9	دریافت رمز دوم یکبار مصرف به صورت همزمان از طریق اپلیکیشن و پیامک میسر نیست.
10	اگر رمز دوم پویا را از طریق اپلیکیشن فعال شده باشد، با فعالسازی سرویس پیامکی، رمز دوم یکبار مصرف اپلیکیشن غیرفعال خواهد شد.
11	سرویس رمز دوم یکبار مصرف کاملا رایگان است و هیچ هزینه‌ای برای مشتریان به دنبال ندارد.
12	متقاضیان به منظور دریافت رمز دوم یکبار مصرف از طریق اپلیکیشن ابتدا باید به سایت بانک عامل خود مراجعه و نرم افزار رمزساز را دریافت و نصب کنند.
13	صاحبان کارت های بانکی باید مراقب سایت‌های فیشینگ باشند، زیرا کلاهبرداران اینترنتی، اقدام به طراحی سایت هایی با شکل و قالب سایت‌های بانکی اصلی کرده اند که از طریق آنها اطلاعات کارت های بانکی مشتریان را سرقت می کنند.
14	صاحبان کارت های بانکی باید آدرس اینترنتی بانک‌ها را به طور کامل تایپ کرده و از وارد شدن از طریق لینک های مشکوک که معمولا همراه با پیامک ارسال می‌شود، خودداری کنند.
15	برای دریافت رمز دوم پویا از طریق پیامک لازم است دارندگان کارت‌های بانکی با مراجعه به شعب بانک صادر کننده کارت یا از روش‌های تایید شماره تلفن همراهی که بانک صادر کننده کارت در اختیار مشتری قرار می‌دهد نظیر مراجعه به خودپرداز یا اینترنت بانک، شماره تلفن همراه خود را معرفی و در اختیار داشتن آن را تائید کنند.
16	پیامک فعال‌سازی رمز دوم پویا یا رمز دوم پویا از طریق پیامک از سوی بانک به شماره تلفن همراه اعلام شده توسط مشتری در شعبه ارسال خواهد شد.
17	بر این اساس در صورتی که متقاضی قصد دارد تا رمز دوم یکبار مصرف را در شماره موبایل دیگری دریافت کند، باید پس از فعال سازی به شعبه، مراجعه و درخواست خود را اعلام کند تا رمز دوم پویا به سیم کارت دیگر وی ارسال شود.
18	با توجه به اینکه رمز دوم پویا به شماره تلفن مشتریان پیامک خواهد شد، بنابراین ارایه رضایت صریح وی به دریافت پیامک حاوی رمز دوم پویا از طریق شماره تلفن همراه ثبت شده نزد بانک، ضروری است.
19	برخی بانک‌ها، علاوه بر پیامک، امکان دریافت رمزهای پویا بوسیله کدهای دستوری (ussd ستاره مربع) را نیز فراهم کرده‌اند.
