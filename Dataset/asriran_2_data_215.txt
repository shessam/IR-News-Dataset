asriran_2_data###راه‌اندازی ۵۰ رادیو شهری در کشور###https://www.asriran.com/fa/news/700541/راه‌اندازی-۵۰-رادیو-شهری-در-کشور###['اجتماعی ']###2019-11-27 13:17:00###۷۰۰۵۴۱###['رادیوشهری', 'صداوسیما']
5
1	مدیرکل صدای مراکز استان‌های صدا وسیمای جمهوری اسلامی گفت: با توجه به سیاست گسترش رادیوهای شهری معاونت امور استانها، راه‌اندازی ۵۰ رادیو شهری در سطح کشور در برنامه است.
2	وحید کمالی روز چهارشنبه در همایش مدیران رادیوهای شهری کشور در سالن اجتماعات کوی سوم شعبان دزفول افزود: حضور رادیوهای شهری و نزدیکی میکروفون آنها به مردم حس خوبی در جامعه ایجاد می‌کند زیرا مردم می‌توانند از این طریق دغدغه‌های خود را به گوش مسوولان برسانند.
3	وی گفت: سازوکار لازم برای افزایش رادیوهای شهری در سطح کشور فراهم است و امیدواریم با موافقت رئیس سازمان صدا و سیما این مهم تا پایان برنامه پنج ساله محقق شود.
4	مدیرکل صدای مراکز استان‌های صدا و سیمای جمهوری اسلامی افزود: امروز رادیوهای شهری متفاوت از دیگر رسانه‌ها فعالیت می‌کنند و مردم می‌توانند ارتباط گسترده‌ای از طریق رادیو با یکدیگر برقرار کنند.
5	وی اظهارداشت: برخی معتقدند رادیو جایگاه خود را در رقابت با سایر رسانه‌ها از دست داده است ولی اینطور نیست و همچنان رادیو مخاطبان خود را دارد.
6	کمالی با اشاره به زلزله بم و نقش رادیو در کمک‌رسانی به زلزله‌زدگان و مناطق آسیب‌دیده افزود: بیش از ۴۰ هزار نفر از ۸۰ هزار نفر جمعیت شهر بم در این زلزله کشته شدند و بحران عظیمی ایجاد شد ولی رادیو توانست با مدیریت این شرایط بحرانی به کمک مدیران اجرایی برود.
7	وی ادامه داد: با توجه به اینکه مردم در شرایط بحرانی از جمله زلزله به خودروهای خود پناه می‌برند و احتمال قطع تلفن و اینترنت در این شرایط زیاد است رادیو می‌تواند نقش خود را به خوبی ایفا کند.
8	میانگین مخاطبان رادیوهای استانی ۳۰ درصد استمدیرکل صدای مراکز استان‌های صدا و سیمای جمهوری اسلامی گفت: تصور بر این بود که با پیدایش رسانه‌های تصویری، رادیوها کنار گذاشته می‌شوند ولی این اتفاق نیفتاد و اکنون نیز رادیونما بر روی اپلیکیشن‌ها در کنار سایر رسانه‌های نوظهور در حال فعالیت است.
9	وی افزود: میانگین مخاطبان ما در رادیوهای استانی ۳۰ درصد است که آمار بسیار خوبی در شرایط کنونی به‌شمار می‌رود.
10	کمالی با اشاره به حوادث اخیر در پی افزایش قیمت بنزین گفت: با توجه به گسترش فضای مجازی در جامعه ولی رادیو در این شرایط دشوار همراه و اثرگذار بود.
11	وی با بیان اینکه رادیو شهری دزفول ۲ ماه بعد از آغاز جنگ تحمیلی در سال ۱۳۵۹ راه اندازی شد، افزود: تلاش بر این است که ۱۵ آبان سالروز راه اندازی رادیو دزفول به‌عنوان روز رادیوهای شهری نامگذاری شود.
12	مدیرکل صدای مراکز استان‌های صدا وسیمای جمهوری اسلامی اظهارداشت: رادیوهای شهری باید با شناسایی نیازها و ظرفیت‌های منطقه، متمایزتر از رادیوهای مراکز استان‌ها و رادیوهای ملی فعالیت کنند و از تقلید بپرهیزند.
13	وی با اشاره به درخواست مرحوم آیت اله قاضی از امام خمینی(ره) برای ادامه پخش رادیو دزفول بعد از جنگ تحمیلی گفت: امام خمینی(ره) با درخواست آیت اله قاضی موافقت کردند و دستور ماندن این رادیو را دادند.
14	کمالی با تقدیر از برگزارکنندگان همایش رادیوهای شهری در دزفول افزود: امید است بعد از این همایش شاهد اتفاق و تحولی در برنامه‌های رادیوهای شهری کشور باشیم.
15	۶۳ درصد از مردم دزفول رادیو دزفول را گوش می‌دهندمدیرکل صدا وسیمای خوزستان نیز در این همایش با گرامیداشت یاد و خاطره شهدا گفت: دزفول شهری با قدمت و با اصالت است و ۶۳ درصد از مردم این شهرستان رادیو دزفول را گوش می‌دهند.
16	مسلم رحیمی افزود: مردم دزفول به رادیوی این شهر علاقه زیادی دارند و زمانی که سازمان صدا و سیما قصد داشت رادیوهای شهری را تعطیل کند مرحوم آیت اله قاضی دزفولی نزد امام خمینی (ره) رفت و خواستار ادامه فعالیت رادیو شد که حضرت امام نیز دستور ماندن رادیو را دادند.
17	وی اظهارداشت: فضای مجازی گسترش روز افزونی داشته است اما رادیو و تلویزیون جایگاه خود را از دست نداده‌اند و دربین مردم طرفداران خود را دارند.
18	مدیرکل صدا وسیمای خوزستان با اشاره به ظرفیت‌های شهرستان دزفول گفت: مجمع خیرین مدرسه‌ساز این شهرستان مقام نخست را در سطح کشور دارد و چهره‌های دزفولی شاخصی در سطح کشور فعالیت می‌کنند.
19	شهردار دزفول نیز در این همایش گفت: مردم دزفول به داشته‌های خود از جمله رادیو شهری افتخار می‌کنند و آن را پاره تن خود می‌دانند؛ زمانی که قرار بود رادیوهای شهری جمع شوند مردم بسیار ناراحت بودند و برای جلوگیری از این کار از هیچ تلاشی دریغ نکردند.
20	محمدعلی دوایی فر افزود: رادیو دزفول با کمترین امکانات برنامه‌های خوبی تولید و پخش می‌کند که جای قدردانی دارد.
21	وی با اشاره به حضور خیران فراوان در شهرستان دزفول گفت: خیران در تمام بخش‌ها از جمله آموزش، ورزش و امنیت فعالیت می‌کنند که نمونه بارز آن مرکز امام حسن مجتبی(ع) است که به طور رایگان به درمان بیماران سرطانی می‌پردازد.
22	شهردار دزفول به وجود آرامگاه یعقوب لیث صفاری در شهرستان دزفول اشاره کرد و افزود: یعقوب لیث از بزرگان دیار زابل است که می‌توان بواسطه همین بزرگمرد ایرانی تعامل فرهنگی خوبی بین دزفول و زابل ایجاد کرد.
23	وی افزود: مجسمه یعقوب لیث صفاری نیز در دزفول نصب است و میدانی به نام او در این شهر وجود دارد.
24	افزایش ساعات برنامه های رادیو دزفول همزمان با همایش مدیران رادیوهای شهریمدیر رادیو شهری دزفول نیز درخصوص نخستین همایش مدیران رادیوهای شهری کشور در دزفول گفت: با آغاز این همایش، برنامه صبح بخیر دزفول به‌طور رسمی به روی آنتن رفت تا ساعات کاری رادیو دزفول از سه ساعت برنامه در روز به چهار ساعت افزایش یابد.
25	محمد هادی مقدسیان افزود: این برنامه با رویکرد پیام‌رسانی و نشاط صبحگاهی همچنین اطلاع رسانی و فرهنگ‌سازی در زمینه ورزش، صبحانه سالم و رفتارهای سالم اجتماعی به روی آنتن می‌رود.
26	وی اظهارداشت: با توجه به درخواست مردم و توانمندی رادیو دزفول جهت ارائه برنامه‌های مختلف، صبح بخیر دزفول از ساعت ۷:۱۰ تا هشت صبح به شهروندان دزفول و شمال خوزستان تقدیم می‌شود.
27	مدیر رادیو شهری دزفول افزود: ارتباط با هواشناسی، بخش ورزشی، ارتباط با پلیس راهنمایی و رانندگی، بازتاب برخی مسائل شهری و پیگیری مشکلات شهروندان از جمله بخش‌های مختلف این برنامه خواهند بود.
28	وی گفت: امروز و فردا نخستین همایش مدیران رادیوهای شهری به میزبانی دزفول به‌عنوان یکی از قدیمی‌ترین رادیو شهری‌های کشور برگزار می‌شود و در چهلمین سالگرد خود شاهد افزایش ساعات برنامه خواهد بود.
29	مقدسیان افزود: این همایش در راستای تعامل رادیوشهری‌های هفتگانه کشور، ارتقای سطح کیفی برنامه‌های این رادیوها، در اختیار قرار دادن تجارب کاری، معرفی ظرفیت‌های رادیوهای شهری و در آینده ای نزدیک ارتباط استودیویی این رادیوها برگزار می‌شود.
30	تقدیر از ایثارگران فعال وخانواده شهید عارفیان نویسنده و گوینده رادیو دزفول و همچنین خانواده شهید عصمت پورانوری شهیده شاخص دزفول از دیگر بخش‌های این همایش بود.
31	رادیو دزفول آبان‌ماه سال ۱۳۵۹ همزمان با آغاز جنگ تحمیلی با هدف اطلاع‌رسانی به مردم درخصوص جنگ و افزایش روحیه امید در سختی‌های طاقت‌فرسای این دوران آغاز به کار کرد.
32	با توجه به پایان یافتن جنگ تحمیلی و پایان رسالت آن به عنوان هدیه ویژه مقام معظم رهبری به مردم مقاوم شهر دزفول در نظر گرفته شد.
