mashregh###شیشه‌ عطری که شکست و شمیمش در عالم پیچید###https://www.mashreghnews.ir//news/1028802/شیشه-عطری-که-شکست-و-شمیمش-در-عالم-پیچید###['سیاست']###2020-01-08 04:00:00###['1028802']###['آمریکا', 'طالبان', 'امام خمینی', 'دوران جنگ تحمیلی', 'داعش', 'سردار شهید سلیمانی', 'جبهه مقاومت', 'سردار حاج قاسم سلیمانی', 'رهبر انقلاب']
50@@@51
1	به گزارش مشرق، « ابوالحسن موسوی طباطبایی» در یادداشت روزنامه «کیهان» نوشت:سالار رشید و سردار شهید ما حاج قاسم سلیمانی، به حد غیر قابل تصوری دلربا و خواستنی‌ست.
2	او بر جان‌ها حکومت می‌کند و قلمرو این حکومت بیرون از مرزهای کشور و در گستره گیتی‌ست.
3	سردار عزیز ما می‌تواند مدعی شود در حیطه فرمانروایی او آفتاب غروب نمی‌کند!
4	این روزها مظلومیت و خون به ناحق ریخته سیدالشهدای جبهه مقاومت، همچون عاشورای ارباب بی‌کفنش، کشوری را به تعطیلی کشانده و به سوگ نشانیده و عطر معنویت و روحانیتی کم‌سابقه‌ را در فضای میهن منتشر ساخته است.
5	محبوبیت بی‌حد سردار، صبر و شکیب از دل‌ها ربوده و فراق تلخ و گرانش اشک‌های فراوانی از چشمان خلایق ستانده است.
6	صحنه‌های عواطف ملت‌های جهان در فقدان این شخصیت جذاب، غیر قابل وصف است.
7	سردار دل‌ها به هیچ دین و نژاد و ملیتی، محدود نمی‌شود.
8	او متعلق به بشریت است و معمای عشقش، راز سر به مُهری است که تنها قرآن از آن رمز گشایی می‌فرماید: «اِنّ الّذینَ آمَنُوا وَ عَمِلُوا الّصالِحاتِ سَیَجعَلُ لَهُمُ الرَّحمنُ وُدّا ؛ کسانی که ایمان آوردند و اعمال صالح انجام دادند، خدای مهربان برای آنها محبتی در دل‌ها قرار خواهد داد»(سوره مریم آیه ۹۶) خداوند، ثمره ایمان و عمل صالح را محبت و مودتی می‌داند که خودش در دل‌ها قرار خواهد داد.
9	و این، آغازِ اعجازِ خداوند است که انسان‌های کره خاکی با فرهنگ، زبان، نژاد و مذاهب گوناگون به ناگاه در یک نقطه به هم می‌رسند و گم شده خود را در یک چیز می‌یابند.
10	قرآن کریم شرط محبوبیت فراگیر را دو مقوله مرتبط به هم معرفی می‌کند:«ایمان و عمل صالح».
11	ما اینک درصدد نیستیم در باره این دو کلیدواژه بحث کنیم بلکه تیمنا و به ایجاز، مصداق‌هایی از رفتارهای منطبق با این دو مفهوم را از زندگی سردار پرآوازه اسلام مطرح می‌کنیم.
12	ایمان سردار سلیمانی در تعهد و اخلاص او تبلور داشت.
13	او یک‌پارچه شور بود و سوز.
14	حاج قاسم سرشار از ایمان و باورهای قلبی بود و به گونه‌ای اسطوره‌ای، نستوه و خستگی‌ناپذیر.
15	سیمای درخشان ایمان سردار در ویژگی‌های رفتاری او کاملا مشاهده می‌شد.
16	ساده‌زیستی، مردمی بودن، دین‌مداری، شهادت‌طلبی، رشادت، اخلاص، تقوا، آرامش و اطمینان قلبی، درایت و تدبیر، عشق مفرط به خاندان عصمت و طهارت(ع)، ولایتمداری، حیای زایدالوصف، کتمان اعمال نیک، قیامت‌باوری، شهرت‌گریزی و دوری از ریا، همه از آثار ایمان سردار مظلوم و محبوب اسلام حاج قاسم سلیمانی است.
17	دوستان و اطرافیان سردار، خاطرات فراوانی از جلوه ایمان و باورهای اعتقادی او به یاد دارند.
18	عمل صالح چشمه‌ای‌ زلال است که از ایمان نشات می‌گیرد و هرچه ایمان قوی‌تر باشد این چشمه، خروشان‌ و قدرتمندتر خواهد بود.
19	عمل صالح به مثابه نمودار و طلیعه شخصیت مومنان است که به وسیله آن شناخته و تشخیص داده می‌شوند.
20	برخی از شاخص‌های عمل صالح در سردار دل‌ها را می‌توان چنین برشمرد: خُلق خوش: اولین و بدیهی‌ترین ویژگی اهل ایمان، خلق خوش و مهربانی با خلایق است که حاج قاسم به حد وافری از آن بهره‌مند بود.
21	مصاحبت با حاج قاسم، غنیمتی به شمار می‌آمد که به آسانی دست نمی‌داد و نیاز به توفیق خداوندی داشت.
22	او اهل مدارا، لبخند، مهر و عاطفه بود و در رفتارش سختگیری دیده نمی‌شد.
23	سکوتش همراه با وقار بود و کلامش درس.
24	از رفتارش امید می‌بارید و وجودش دلگرمی و قوت قلب اطرافیان بود.
25	صفات ممتاز انسانی از او فرشته‌ای در کالبد انسان ساخته بود.
26	خدمت: سردار سلیمانی خدوم بود و به نیاز اطرافیان توجهی کامل داشت.
27	او رفع نیاز انسان‌ها را توفیقی می‌دانست که خداوند در سر راه وی قرار داده است.
28	حاج قاسم چه در دوران حیات پدر و مادر خویش و چه پس از آن به زادگاه خود، روستای قنات ملک از توابع شهرستان رابر کرمان رفت و آمد داشت و به رفع حوایج مردم می‌پرداخت.
29	با آن که زندگی او بسیار معمولی و در سطح متوسط قرار داشت اما در طول خدمت خود هیچ‌گاه از حق ماموریت استفاده نکرد.
30	خیّران بسیاری با او در ارتباط بودند و با در اختیار گذاشتن پول او را امینِ خود برای کمک به نیازمندان و مستمندان قرار می‌دادند.
31	او هرگز برای خود چیزی نخواست و تنها به عشق مردم زیست و روح خستگی‌ناپذیر او به شکلی شگفت‌انگیز از خدمت سیراب نمی‌شد.
32	در واقعه سیل فروردین ماه ۹۸ که به ۲۰ استان کشور آسیب وارد شد، سردار، خاضعانه و مشتاقانه به کمک هموطنان شتافت.
33	وصف خدمات ۴۰ ساله سردار چگونه در این مختصر می‌گنجد؟ ایثار و جهاد: جهاد، حریمی ویژه است که هر کسی را در سراپرده آن بار نیست.
34	امام علی علیه‌السلام در این باره می‌فرمایند: «اِنّ الجِهادَ باب فَتَحَهُ اللهُ لِخاصَّه اَولِیائِه؛ جهاد دری‌ست که خداوند آن را برای بندگان خاص خود گشوده است».
35	سردار شجاع اسلام سپهبد سلیمانی، مجاهدی واقعی و مبارزی نستوه بود که با تدبیر و رزم باشکوهش، جهان از فتنه گروه‌های آدمخواری چون داعش، آسوده و ایمن گردید.
36	آن شیر بی‌باک عرصه‌های نبرد با اقتدا به مولایش امیرالمومنین علیه‌السلام پشت به دشمن نمی‌کرد و شنیدن نامش دشمنان را در رعب فرو می‌برد.
37	استراتژی سردار آسمانی ما با سپاه تحت فرمانش: «بیا» بود و نه «برو»!
38	و این یعنی خودش پیشتاز جبهه‌ها بود و در خط مقدم می‌جنگید.
39	امام علی علیه‌السلام در حدیثی می‌فرمایند: «اُغزُوا تُورِثُوا اَبنائَکُم مَجدا؛ بجنگید تا برای فرزندانتان مجد و سرفرازی را به میراث بگذارید».
40	سردار عزیز اسلام چه در دوران جنگ تحمیلی و چه در جبهه مقاومت و در مبارزه با اسرائیل، آمریکا، داعش، طالبان و گروه‌های تروریستی منطقه، آنچنان جهادی از خود به یادگار گذاشت که آثار فراوان آن را مردم جهان دیدند و از آن بهره‌مند گردیدند.
41	امیدواریم هنرمندان متعهد و آزاده در عرصه‌های مختلف هنری، از تلاش‌ها و فتوحات درخشان سردار شهید سلیمانی، آثار فاخری خلق کرده و تلاش‌های این اسوه صبر و جهاد را در برابر عالم بشریت به نمایش درآورند.
42	انسان‌ها به جهت فطرت الهی خود، میل به زیبایی‌ها و خوبی‌ها دارند و شخصیتی مانند سردار حاج قاسم سلیمانی محبوب ملت‌هاست.
43	زیرا نماد انسانیت و صفات و کمالات و ارزش‌های الهی است و هر انسانی که به فطرت خود مراجعه می‌کند، به طور غریزی به سوی او جذب می‌شود.
44	*** و سخن آخر خداوند در انتهای سوره رعد به پیامبر خود سخنی بدین مضمون می‌فرماید: «کافران می‌گویند که تو فرستاده خدا نیستی!
45	به آنان بگو شاهد و گواه رسالت من اولا «خداست» و سپس «آن کسی که علم‌الکتاب دارد».
46	مفسران در باره «کسی که علم‌الکتاب دارد»، فرموده‌اند مقصود علی‌بن ابی‌طالب علیه‌السلام است.
47	اما چرا خداوند آن حضرت را به عنوان گواه رسالت پیامبر اکرم(ص) معرفی فرموده و اساسا معرفی ایشان به عنوان شاهد، چه مشکلی را در اثبات رسالت پیامبر حل می‌کند؟ اهل تفسیر در اینجا چنین پاسخ داده‌اند که اگر منکران رسالت به عظمت امیرالمومنین(ع) پی ببرند و اوصاف مافوق بشری ایشان مانند علم بیکران، شجاعت، زهد، عبادت، فصاحت و غیره.
48	را بررسی کنند، آنگاه در یابند که آن بزرگوار با همه شکوه و کرامت غیر قابل وصفی که دارد، خود را شاگرد و بنده‌ای از بندگان پیامبر اکرم(ص) به شمار می‌آورد، به حقانیت اسلام معترف خواهند شد.
49	زیرا مکتبی که شاگردش شخصیتی چون امیرالمومنین(ع) باشد، رهبر و استاد آن مکتب از چه جایگاه بلندی برخوردار خواهد بود؟!
50	سخن از سردار سلیمانی است.
51	مرد سلحشوری که ملت‌های جهان را شیفته خود ساخته و شهادت مظلومانه‌اش به دست کثیف‌ترین و جنایتکارترین دولت جهان، همه را سوگوار نموده است.
52	این سردار رشید و دلاور با آن سرمایه عظیم از صفات والای انسانی، خود را سربازی از سربازان خامنه‌ای عزیز می‌دانست و تمام جهدش در اطاعت از فرمان رهبر خلاصه می‌شد.
53	او سمبل ولایتمداری و پیروی از ولی فقیه بود.
54	اما امام خامنه‌ای کیست؟ او کسی است که سی سال تمام، دشمنان را در رسیدن به خواسته‌هایشان ناکام و بی‌نصیب گذاشته است.
55	رهبری که با امدادهای غیبی، سکان کشور را در دست دارد و در دریای پر آشوب منطقه آن را به پیش می‌برد.
56	درایت و راهبرد او سیاستمداران کهنه‌کار جهان را شگفت‌زده نموده و محاسباتشان را به هم ریخته است.
57	او شاگرد مکتب خمینی کبیر است!
58	تفکر خمینی و مکتب آن عزیز فقید، امروز به عنوان تنها دکترینی که نجات‌بخش بشریت است در جهان مطرح می‌باشد.
59	امام خمینی با نهضت خود بنیانی در عالم افکند که یکی از محصولات آن شهید حاج قاسم سلیمانی است.
60	امروز ملت‌های جهان چه بخواهند و چه نخواهند در برابر خمینی کبیر سر تعظیم فرود آورده و عملا او را ستوده‌اند.
61	امام همچون انبیا با دل‌ها سر و کار داشت و درون انسان‌ها را متحول ساخت.
