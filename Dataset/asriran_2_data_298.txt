asriran_2_data###بساط کتابفروش ها روی سنگ‌فرش خیابان###https://www.asriran.com/fa/news/702171/بساط-کتابفروش-ها-روی-سنگ‌فرش-خیابان###['اجتماعی ']###2019-12-07 12:23:00###۷۰۲۱۷۱###['سنگ فرش', 'کتابفروشی']
4
1	این روزها دستفروشی از لباس، جوراب، وسایل آشپزخانه و غیره گذشته و به کتاب هم رسیده است.
2	به گزارش ایسنا، در مراکز تجمع دستفروشان حتما چندین بساط کتابفروشی هم به چشم می‌خورد که انواع کتاب‌های قدیمی و جدید را با قیمتی کمی پایین‌تر از قیمت پشت جلد کتاب عرضه می‌کنند.
3	بسیاری از این کتاب‌ها دست دوم هستند و البته مشتریان خاص خود را هم دارند.
4	افرادی که کتاب بساط می‌کنند معمولا خریدار کتاب هم هستند و کتاب‌های خریداری شده را با کمی سود دوباره به مردم می‌فروشند.
5	اینکه فرهنگ کتاب‌فروشی از کتاب‌فروشی‌های بزرگ و مدرن جای خود را به سنگ فرش خیابان داده و دیگر کتابفروشی‌ها در مراکز تجاری جایی بین سایر واحدهای صنفی ندارند بسیار دردناک است و همه این مشکلات به کاهش فروش و مسائل مالی کتابفروشی‌ها برمی‌گردد که یکی بعد از دیگری تعطیل می‌شوند و یا حتی نمی‌توانند اجاره مغازه خود را دربیاورند.
6	داستان دستفروشی کتاب در بازارهای شبانه دستفروشان کرمانشاه در خیابان مدرس، خیابان نوبهار و غیره.
7	هم به وضوح دیده می‌شود و اکثر فروشندگان هم جوانانی هستند که روی سنگ فرش، فرهنگ فروشی می‌کنند و البته سواد خیلی خوبی هم در زمینه انواع کتاب‌ها دارند.
8	نایب رئیس اتحادیه کتابفروشان کرمانشاه با بیان اینکه پدیده دستفروشی کتاب نسبت به گذشته در کرمانشاه بیشتر شده، گفت: مسائل اقتصادی مهمترین دلیل این معضل است.
9	محمد تقی زرشکیان در گفت و گو با ایسنا، با بیان اینکه برخی از دستفروشان کتاب مربوط به خود کتابفروشی‌ها هستند که فروش چندانی ندارند، افزود: چون برخی مغازه‌های کتابفروشی پاخور ندارد، برخی از آنها یا خود کتاب‌هایشان را بیرون مغازه عرضه می‌کنند و یا این کار را به کسی می‌سپارند.
10	وی افزایش هزینه‌ها و خصوصا گران شدن کتاب را نیز عامل دیگری دانست که باعث می‌شود کتابفروشی‌ها از پس هزینه‌ها برنیایند و مجبور به دستفروشی شوند.
11	نایب رئیس اتحادیه کتابفروشان کرمانشاه معتقد است، وقتی که یک کتاب کودک افزایش قیمت پنج برابری دارد، مردم دیگر توان خرید کتاب را نخواهند داشت و از همین رو درآمد کتابفروشی‌ها هم بسیار پایین می‌آید، بگونه‌ای که نمی‌توانند هزینه اجاره بها و غیره را بپردازند.
12	زرشکیان عنوان کرد: از سوی دیگر برخی از دستفروشان کتاب‌های دست دوم و کمیاب را عرضه می‌کنند که متقاضی خود را دارد و چون برخی از کتاب‌های آنها ارزانتر است، مشتری بیشتری هم دارند.
13	وی با اشاره به اینکه طی سال‌های اخیر تعداد زیادی از کتابفروشی‌ها دیگر از فعالیت دست کشیده‌اند، گفت: هم اکنون فقط 10 یا یازده کتابفروشی فعال در کرمانشاه داریم.
14	زرشکیان معتقد است، با وجود همه این مشکلات باز هم تعداد دستفروشان کتاب چندان چشمگیر نیست و تعدادی در محدوده خیابان مدرس و نوبهار فعالیت می‌کنند.
