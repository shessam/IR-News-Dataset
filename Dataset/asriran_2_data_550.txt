asriran_2_data###کاپیتان گل‌گهر سیرجان: بعد از 3 سال من را تهدید به کتک زدن کردند/ اشکم را درآوردند و دلم نیست بمانم###https://www.asriran.com/fa/news/706190/کاپیتان-گل‌گهر-سیرجان-بعد-از-3-سال-من-را-تهدید-به-کتک-زدن-کردند-اشکم-را-درآوردند-و-دلم-نیست-بمانم###['ورزشی']###2019-12-30 14:52:00###۷۰۶۱۹۰###['گل گهر', 'لیگ برتر']
5@@@6
1	کاپیتان تیم گل‌گهر سیرجان گفت: سه سال برای این تیم زحمت کشیدم اما بدترین حرف‌ها و کنایه‌ها را شنیدم.
2	علیرضا ابراهیمی در گفت‌وگو با فارس، درخصوص حضور در ایام تعطیلات نیم فصل اظهار داشت: تعطیلات متاسفانه خوش نمی‌گذرد، درگیر یکسری مسائل هستم که مشکلاتی را برای من بوجود آورده با این‌حال فعلا در کنار خانواده‌ هستم و سعی می‌کنم روزهای آرام و خوبی را پشت سر بگذارم.
3	ابراهیمی در تشریح دلیل ناراحتی‌اش عنوان کرد: مسئولانی که مربوط به جدایی من هستند، به من قول جدایی داده بودند اما اکنون با من همکاری نمی‌کنند برای همین فکرم درگیر شده است.
4	وی در مورد اینکه چرا قصد جدا شدن از گل‌گهر را دارد، گفت: من 3 سال در این تیم هستم و بیشترین حرف و طعنه و کنایه را شنیدم.
5	در عمل بدترین امکانات را دارم با اینکه در حرف به من می‌گویند ما تو را دوست داریم.
6	عده‌ای از هواداران با من بد شده‌اند و کاری کردند که دلم اینجا نباشد.
7	من 3 سال برای این تیم زحمت کشیدم، کمک کردم این تیم از لیگ یک به لیگ برتر بیاید اما مسائلی وجود دارد که من را اذیت می‌کند.
8	مدافع تیم گل‌گهر سیرجان در مورد اینکه چه مسائلی باعث آزار او شده عنوان کرد: الان به دنبال رضایتنامه‌ام هستم، ممکن است حرفی بزنم که برای جدایی با من همکاری نکنند.
9	من کرمانی هستم و مردم شهر سیرجان هم روی برخی مسائل حساس هستند.
10	حرف و حدیث‌های زیادی برای من درست شده، برخی از هواداران فکر می‌کردند من اینجا با مدیران و هیات‌مدیره رابطه خیلی خوبی دارم و از بیشترین امکانات برخوردارم و بهترین‌ها را دارم ولی درواقع بدترین‌ها برای من بوده است.
11	وی ادامه داد: هجمه خیلی سنگینی علیه من ایجاد شد تا حدی که حتی مرا تهدید به کتک زدن در سطح شهر کردند.
12	با این شرایط ادامه کار برایم سخت است و دوست ندارم که اینطور به من بی‌احترامی شود.
13	در ورزشگاه 10 نفر تیم تشویق می‌شوند اما به نام من که می‌رسند، انگار نه انگار که کاپیتان این تیم هستم.
14	ابراهیمی افزود: اگر این مسائل فقط برای یک نیم فصل بود، می‌گفتم مشکلی نیست و تحمل می‌کنم اما سه سال است که این مشکلات برای من ایجاد شده.
15	به خاطر اینکه من در این تیم بازی می‌کنم، مشکلات زیادی هم برای تیم درست شده و عده‌ای حتی تلاش می‌کنند که تیم گل‌گهر سیرجان سقوط کند و سعی می‌‌کنند به تیم ضربه بزنند.
16	کاپیتان گل‌گهر در مورد اینکه آیا با سرمربی تیم درمورد این موضوع صحبت کرده، گفت: صحبت کوتاهی با مجید جلالی داشتم و او به کمک خودش گفت با من صحبت کند.
17	آنقدر فشار روی من بود که من در این سن یک ساعت اشک ریختم، او حرفی نزد و رفت و به مجید جلالی گفت علیرضا حق دارد.
18	بعد از آن با خود سرمربی صحبت کردم که به من گفت بمان و بجنگ.
19	خودش به من حق داد اما من گفتم اگر برد بیاوریم و تیم از شرایط بد خارج شود، تصمیم به جدایی دارم.
20	جلالی به من اعتقاد دارد، به من می‌گوید بمان و بجنگ، حتی می‌توانی به تیم ملی برسی اما وقتی آرامش نباشد، تیم ملی که هیچ به لیگ سه هم نمی‌توانم برسم.
21	ابراهیمی درمورد اینکه آیا با مدیران باشگاه در این مورد صحبتی داشته، اظهار داشت: با مدیران باشگاه صحبت نکردم و این کار را هم نخواهم کرد.
22	اگر مدیری، مدیر باشد دوپهلو حرف نمی‌زند و جلوی این مسائل را می‌گیرد.
23	دست کاپیتان تیمش را می‌گیرد نه اینکه به روی خودش نیاورد تا هجمه زیادی روی بازیکن درست شود.
24	آنها یکبار با من صحبت نکردند که بگویند تو حق داری و من را آرام کنند.
25	به مدیران باشگاه گفتم لیدر شما برای من شماره کارت فرستاده اما هیچ واکنشی نشان ندادند.
26	نمی‌دانم چرا از 4 لیدر می‌ترسند.
27	به آنها گفتم لیدرها را اخراج کنید تا شرایط تیم درست شود.
28	اگر چیزی می‌گویم برای تیم شهر سیرجان می‌گویم.
29	به من می‌گفتند این مسائل را درست می‌کنیم اما فردا دوباره همان اتفاقات می‌افتاد.
30	وی در پاسخ به این سوال که تا پایان نیم فصل چقدر دریافتی از باشگاه داشته، گفت: جالب است که الان در نیم فصل هستیم اما قراردادم هنوز کامل بسته نشده است.
31	من باید تا پایان نیم فصل 50 درصد می‌گرفتم اما فقط 30 درصد دریافت کردم.
32	متاسفانه در قراردادم ذکر نکردیم که اگر 50 درصد پرداخت نشود، می‌توانم قرارداد را فسخ کنم و نمی‌دانم چرا مدیر برنامه‌ام این را پیش‌بینی نکرده بود.
33	مدافع گل‌گهر ادامه داد: متاسفانه پیش‌بینی بنده فسخ در قراردادم نشده، اگر بند فسخ داشتم، بدون دغدغه تا الان جدا شده بودم و با تیم جدید قرارداد بسته بودم و در آن شهر خانه هم گرفته بودم.
34	به هرحال با مجید جلالی صحبت کردم و قرار است دلی به توافق برسیم و رضایتنامه‌ام را بدهد.
35	به او گفتم خودم تمایل به ماندن ندارم و او هم گفت دوست دارم آرامش داشته باشی، برای همین فکر می کنم این مشکل را حل کند.
36	ابراهیمی در مورد پیشنهاد دیگر تیم‌های لیگ برتری گفت: 65 پیشنهاد خوب دارم.
37	با آنها صحبت کردم و قرار شده با مدیران باشگاه گل‌گهر صحبت و در حل این مشکل به من کمک کنند.
38	اما یکی از آنها با مدیران باشگاه گل‌گهر صحبت کرده و به آنها گفته‌اند 3 میلیارد بدهید.
