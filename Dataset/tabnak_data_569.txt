tabnak_data###آنکارا امروز میزبان نشست جدید ۲ هیئت روسیه و ترکیه/ ارسال تجهیزات و طرح‌های جایگزین###https://www.tabnak.ir/fa/news/958192/آنکارا-امروز-میزبان-نشست-جدید-۲-هیئت-روسیه-و-ترکیه-ارسال-تجهیزات-و-طرح‌های-جایگزین###[]###2020-02-10 15:13:00###۹۵۸۱۹۲###['ترکیه', 'روسیه', 'سوریه']
1
1	یک مقام برجسته ترکیه با اعلام اینکه کشورش تجهیزات نظامی گسترده‌ای برای نیروهای خود در استان ادلب در شمال غرب سوریه فرستاده، تاکید کرد، ترکیه برای همه سناریوها در منطقه آماده است.
2	به گزارش ایسنا، این مسؤول برجسته ترکیه که خواست نامش فاش نشود، در مصاحبه با خبرگزاری رویترز اظهار کرد، طی هفته‌های گذشته با اعزام نیرو و مهمات نظامی به ادلب حمایت گسترده‌ای از این استان به عمل آمده است.
3	صدها خودرو روز شنبه وارد این منطقه شدند و بدین ترتیب مجموع این تجهیزات به حدود ۱۰۰۰ دستگاه خودرو در ماه جاری میلادی رسید.
4	این منبع تعداد نیروهای مستقر در ادلب را به شکل دقیق توضیح نداد اما حجم آن را بسیار توصیف کرد.
5	وی افزود، مراکز دیده‌بانی به طور کامل تقویت شده‌اند و جبهه ادلب مورد پشتیبانی قرار گرفته است.
6	این مقام ترکیه نظام سوریه را به "نقض همه توافقات با حمایت روسیه" متهم و تاکید کرد: ما برای هر چیزی آماده‌ایم و البته همه گزینه‌ها روی میز هستند.
7	به رغم اختلافات ترکیه و روسیه بر سر ادلب، این مقام ترکیه مذاکرات روز شنبه میان دو طرف در آنکارا را مثبت برشمرد.
8	دو هیئت روسیه و ترکیه در نشست روز شنبه به مدت سه ساعت گام‌های ضروری برای تحقق آتش‌بس و انتقال به روند سیاسی در سوریه را بررسی کردند.
9	رویترز اشاره کرد که این تحولات در حالی است که ترکیه در تلاش است تا پیشرفت نظامی برق‌آسای ارتش سوریه در منطقه کاهش تنش ادلب را متوقف کند.
10	در این راستا منابع دیپلماتیک‌ ترکیه فاش کردند،‌ آنکارا امروز (دوشنبه) میزبان دور تازه مذاکرات بین دو هیئت ترکیه و روسیه برای بررسی آخرین تحولات استان ادلب است.
11	به گفته منابع، دو هیئت اطراف ساعات ظهر به وقت محلی تشکیل جلسه می‌دهند.
12	در راس هیئت ترکیه سادات اونال، معاون وزیر خارجه ترکیه و در راس هیئت روسیه سرگئی ورشینین،‌ معاون وزیر خارجه روسیه و الکساندر لاورنتیف، فرستاده ویژه ولادیمیر پوتین، رئیس‌جمهوری روسیه به سوریه قرار خواهند داشت.
13	قرار است در این نشست مثل نشست قبلی مسؤولان وزارت خارجه، سازمان اطلاعات و روسای ستاد ارتش نیز باشند.
14	از سوی دیگر، خلوصی آکار، وزیر دفاع ترکیه روز یکشنبه در مصاحبه با روزنامه حریت گفت: در صورتیکه نقض توافقات آتش‌بس ادامه یابد آنکارا مسیر خود در شمال غرب سوریه را تغییر خواهد داد.
15	وی گفت: ما پلن "ب "و "ج" هم داریم، هر بار می‌گوییم به ما فشار وارد نکنید در غیر این صورت دو پلن دیگر ما آماده است.
16	وزیر دفاع ترکیه جزئیاتی درباره این دو طرح ارائه نکرد اما به عملیات نظامی آنکارا در سوریه از سال ۲۰۱۶ اشاره کرد.
17	آکار عنوان کرد: برج‌های دیده‌بانی ترکیه در منطقه به موجب توافق محفوظ خواهند ماند.
18	ترکیه با هماهنگی مقامات روس به کمک‌های خود به این مراکز ادامه خواهد داد.
19	در صورت وجود هرگونه موانعی در مسیرمان مشخصا می‌گوییم که هر آنچه لازم است انجام خواهیم داد.
20	وی مدعی شد: هدف اصلی ما جلوگیری از مهاجرت و تراژدی انسانی است.
21	ما برای تحقق آتش‌بس در سریع‌ترین زمان ممکن و جلوگیری از کشتار تلاش می‌کنیم.
