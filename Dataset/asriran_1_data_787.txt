asriran_1_data###گفت و گو با پزشکی که احساسات مخاطبان را در فضای مجازی برانگیخت###https://www.asriran.com/fa/news/720409/گفت-و-گو-با-پزشکی-که-احساسات-مخاطبان-را-در-فضای-مجازی-برانگیخت###['اجتماعی ']###2020-03-25 11:41:00###۷۲۰۴۰۹###['نیلوفر نیسی', 'ویروس شناس']
5@@@6
1	این روزها با بروز بحران کرونا ویروس، جامعه پزشکی با ایثار و فداکاری مثال زدنی، در خط مقدم خدمات رسانی به مردم و بیماران قرار دارد؛ این در حالی است که پزشکان و پرستاران به صورت شبانه‌روزی در بیمارستان ها مشغول خدمات‌رسانی هستند.
2	دراین میان، متخصصین امر ویروس شناسی نیز به صورت مستقیم و مستمر در آزمایشگاه ها با این ویروس خطرناک که میهمان ناخوانده بسیاری از کشورهای دنیا شده، دست و پنجه نرم می کنند.
3	چند روزی است، عکسی از یک بانوی ایرانی که متخصص ویروس شناسی در اهواز است، در فضای مجازی دست به دست می‌شود و توجه بسیاری از کاربران را به خود جلب کرده است .
4	به دلیل استفاده طولانی مدت از ماسک صورت این پزشک دچار کبودی ها و زخم هایی شده که احساسات هر بیننده ای را برمی‌انگیزد، تا جایی که هر لحظه نظرات کاربران که سرشار از حس همدردی است، در حال افزایش است.
5	این تصویر متعلق به خانم دکتر نیلوفر نیسی ، متخصص ویروس‌شناسی است.
6	وی متولد ۱۳۵۸ و عضو هیأت علمی دانشگاه علوم پزشکی اهواز است.
7	او، متأهل و دارای یک فرزند ۱۰ ساله است که این روزها مانند همه پرسنل درمانی کشور دل تنگ فرزندش است .
8	دکتر نیسی در گفت و گو با «ایران» می گوید: سال نو برای کادر درمان ، بسیار متفاوت تر از سال های گذشته بود .
9	با شروع بیماری کرونا تا کنون به دلیل حجم بالای کار ساعت های زیادی را مشغول خدمات رسانی به مردم هستیم تا جایی که در طول شبانه روز تحمل وجود ماسک ها روی صورت بسیار برایمان سخت می‌شود.
10	او در ادامه با اشاره به همکاری چند نفر از همکارانش در آزمایشگاه تشخیص کرونای خوزستان می افزاید : ما بخش کوچکی از یک مجموعه هستیم و دلم می خواهد از بقیه همکارانم هم در این مجموعه قدردانی شود.
11	دوست دارم آنها هم به مردم معرفی شوند.
12	دکتر کایدانی، دکتر رشنو، دکتر ارشدی، دکتر پارسا و کارشناسان عزیز آقایان اسماعیلی، رشتی زاده، موحدین و سرکار خانم جبارات همگی روزانه ساعت‌های زیادی مجبورند ، ماسک راروی صورت تحمل کنند.
13	البته از روز اول تاکنون خوشبختانه مشکلی در خصوص تهیه ماسک و تجهیزات نداشتیم.
14	این روزها حتی در امریکا هم مشکل کمبود کیت تشخیصی وجود دارد و شرایط سایر کشورها دراین زمینه به هیچ عنوان خوب نیست ، اما در این مقطع زمانی ما کمبود کیت نداریم.
15	در حال حاضر برای نمونه گیری از بیماران برنامه‌ریزی‌ها دقیق تر شده و هیچ مشکلی دراین زمینه وجود ندارد.
16	دکتر نیسی با تقدیر از ابراز محبت مردم و احساس همدردی آنها نسبت به کادر درمانی کشور می افزاید: استاندار خوزستان و رئیس دانشگاه علوم پزشکی، تلاش های بی وقفه ای را در پیشگیری و کنترل بیماری دارند، اما آنچه که زحمات ما را کم اثر می‌کند، رعایت نکردن موارد ایمنی و خانه نماندن برخی مردم است.
17	می دانم که در شرایط تعطیلات نوروز، در خانه ماندن و کنترل بچه ها واقعاً سخت و کاری حوصله سربر است ، با وجود این نه تنها شخص من، بلکه تمام کادر درمان ، فشار بسیار سنگینی را تحمل می کنیم.
18	تعداد مراجعه بیماران بسیار بالاست و حداقل کاری که می توان کرد این است که جلوی زنجیره انتقال گرفته شود، شاید بتوانیم در زمان کمتری براین ویروس غلبه کنیم.
