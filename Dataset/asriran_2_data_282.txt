asriran_2_data###آنفلوانزا از مازندران عقب نشینی کرد###https://www.asriran.com/fa/news/702234/آنفلوانزا-از-مازندران-عقب-نشینی-کرد###['اجتماعی ']###2019-12-07 15:15:00###۷۰۲۲۳۴###['آنفلوآنزا', 'مازندران']
3
1	توجه مردم به توصیه‌های خودمراقبتی مراکز بهداشتی و درمانی، تب بیماری آنفلوانزا را در مازندران به عنوان یکی از کانون‌های اولیه شیوع این بیماری در کشور کاهش داد.
2	به گزارش ایرنا، دانشگاه علوم پزشکی مازندران در تازه ترین گزارش خود پیش بینی کرده است که حداکثر تا ۱۰ روز آینده موج اول این بیماری که از اوایل آذر ماه با شدت و حدت وارد استان شد، تا حد زیادی کاهش می یابد.
3	طبق گزارش اولیه این دانشگاه، بیماری آنفلوانزا دستکم ۳۵۰ نفر را در مازندران راهی بیمارستان کرد و مرگ ۶ نفر بر اثر این بیماری هم تاکنون تایید شده است.
4	سرپرست معاونت بهداشتی دانشگاه علوم پزشکی مازندران روز شنبه به خبرنگار ایرنا گفت که کاهش آمار بیماران بستری در بیمارستان های استان طی روزهای اخیر نسبت به اوایل آذر ماه که اوج شیوع آن در این خطه شمال کشور بود، نشان می دهد که تا حدی زیادی تب آنفلوانزا در مازندران کاهش یافته است.
5	دکتر حامد روحانی زاده افزود: در روزهای نخست به طور میانگین بیش از ۸۰ نفر توسط پزشکان به خاطر ابتلا به بیماری آنفلوانزا به مراکز درمانی و بیمارستانی ارجاع و بستری می شدند، ولی در آخرین بررسی که اواخر هفته گذشته انجام شد، آمار به حدود ۵۰ تا ۶۰ نفر در روز رسید.
6	وی دلیل این کاهش را رعایت توصیه های خودمراقبتی و بهداشت فردی از سوی مردم به خصوص مبتلایان به این بیماری دانست و گفت: همچنان باید توصیه های خود مراقبتی بویژه شستن چند باره دست در روز، دست ندادن و روبوسی با بیماران و اطرافیان رعایت تا از سرایت این بیماری به دیگران جلوگیری شود.
7	سرپرست معاونت بهداشتی دانشگاه علوم پزشکی مازندران با تاکید بر آمادگی همه جانبه مراکز بهداشتی و درمانی استان، گفت: بر اساس هماهنگی با تمامی ۴۳ بیمارستان دولتی و خصوصی و مراکز درمانی استان، تمامی این مراکز آمادگی پذیرش بیماران مبتلا به آنفلوانزا را در صورت معرفی پزشکان دارند و همه آنها هم از لحاظ تجهیزات بیمارستانی و داروهای مورد نیاز مجهز شدند و مشکلی برای پذیرش و تامین داروهای مورد نیاز نداریم.
8	دکتر روحانی زاده با تایید کمبود واکسن آنفلوانزا در داروخانه های استان، توضیح داد: در روزهای اوج شیوع آنفلوانزا در سطح کشور، هجوم برای تزریق واکسن افزایش چشمگیری داشت و تا حد زیادی اکثر داروخانه ها با کمبود واکسن مواجه شدند که استان مازندران نیز این کمبود مشاهده شد.
9	وی اضافه کرد: پیک تزریق واکسن اواخر شهریور ماه تا اوایل مهر و پیش از شیوع بیماری آنفلوانزا بود که بیشتر بیماران پرخطر شامل دیابتی ، دیالیزی، قلب و عروق، کودکان زیر۶ سال ، افراد مسن بالای ۶۰ سال و از این قبیل طبق تجربیات سنوات گذشته نسبت به تزریق اقدام کردند و مشکلی هم نداشتند.
10	این مسئول گفت: تزریق واکسن پس از ابتلا و حتی زمان فعلی که دوره پیک خاتمه یافت، نمی تواند در جلوگیری از ابتلاء به این بیماری در افراد تاثیر زیادی داشته باشد و توصیه های پزشکی این است که واکسن تزریق نشود و اکثر داروخانه ها نیز به دلیل کاهش تقاضا تمایلی به خرید آن ندارند.
11	سرپرست معاونت بهداشتی دانشگاه علوم پزشکی مازندران افزود: در حال حاضر در داروخانه ها قرص مورد نیاز برای درمان آنفلوانزا از سوی معاونت غذا و دارو توزیع شد و بیماران با تجویز پزشک از این کپسول برای درمان استفاده می کنند.
12	معاون غذا و دارو دانشگاه علوم پزشکی مازندران هم با تایید نایاب شدن واکسن آنفلوانزا به دلیل خاتمه یافتن پیک تزریق آن، گفت: در شرایط فعلی تقاضا از سوی داروخانه ها برای خرید واکسن وجود ندارد، ضمن این که زمان اوج تزریق آن نیز گذشت و تاثیری چندانی برای پشیگیری از ابتلاء این بیمار ولو در صورت تزریق وجود ندارد.
13	محمدرضا شیران افزود: در حال حاضر برای درمان بیماری آنفلوانزا کپسول " تامی فلو ۷۵ میلی گرمی " (TAMIFLU Capsule ۷۵ mg) تنها در داروخانه های شبانه روزی برای دسترسی بیماران در مازندران توزیع شد و با نسخه، این دارو به بیماران داده می شود.
14	وی گفت: علاوه بر این، در بیمارستان ها و مراکز درمانی دولتی و خصوصی هم این کپسول به میزان کافی توزیع شد و مشکلی از لحاظ تامین چنین داروهایی برای بیماران آنفلوانزا وجود ندارد.
15	شیران در مورد عدم توزیع این دارو در تمام داروخانه ها هم توضیح داد: به هر حال مهم توزیع مناسب و دسترسی آسان بیماران به این دارو است و در تمام شهرها به جز کلاردشت داروخانه شبانه روزی فعال است و داروها در اختیارشان قرار دارد و در کلاردشت نیز داروخانه فعال این کپسول را دریافت کرده است.
16	وی افزود: در شرایط فعلی هیچ مشکلی برای تامین داروی مورد نیاز برای درمان بیماری آنفلوانزا وجود ندارد و با تجویز پزشک داروخانه ها این دارو را به بیماران تحویل می دهند.
