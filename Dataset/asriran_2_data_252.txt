asriran_2_data###آزادي پسر 10ساله از دست آدم‌ربايان###https://www.asriran.com/fa/news/700955/آزادي-پسر-10ساله-از-دست-آدم‌ربايان###['حوادث']###2019-11-30 10:49:00###۷۰۰۹۵۵###['آدم ربایی', 'پلیس آگاهی']
4
1	دو نفر که پسربچه‌اي 10ساله را ربوده بودند، دستگير شدند و کودک از چنگ آنها آزاد شد.
2	به گزارش شرق، سردار «علي‌‍‌‌اکبر جاويدان» فرمانده انتظامي استان کرمانشاه اظهار كرد: پس از شکايت يکي از شهروندان به کلانتري الهيه درخصوص مفقودشدن پسربچه 10ساله‌اش به نام محمد و بازنگشتن او به منزل پس از تعطيلي مدرسه، رسيدگي به موضوع در دستور کار كارآگاهان پليس آگاهي قرار گرفت.
3	وي افزود: تيمي از اداره جرائم جنايي پليس آگاهي در تحقيقات گسترده خود به اين نتيجه رسيدند که پسربچه 10ساله از سوي فرد يا افرادي ربوده شده است.
4	مأموران پس از دادن آموزش‌هاي لازم به خانواده اين کودک، تحقيقات خود را براي شناسايي عوامل آدم‌ربايي آغاز کردند.
5	سردار جاويدان تصريح کرد: کارآگاهان در تحقيقات خود دريافتند دو نفر با يک دستگاه خودروي برليانس حوالي منزل اين خانواده، پسربچه را سوار خودرو کرده و به نقطه نامعلومي برده‌اند.
6	فرمانده انتظامي استان کرمانشاه ادامه داد: با توجه به حساسيت موضوع، کارآگاهان پليس آگاهي جست‌وجوي خود را براي شناسايي مخفيگاه آدم‌ربايان که 49 و 36 ساله بودند، گسترش دادند و در نهايت موفق به شناسايي اين مکان در محلي در شهر کرمانشاه شدند.
7	وي گفت: با شناسايي مخفيگاه آدم‌ربايان و پس از هماهنگي با مقام قضائي، کارآگاهان در عملياتي حساب‌شده و بدون هيچ درگيري‌اي موفق به آزادي محمد 10ساله و دستگيري هر دو آدم‌ربا شدند.
8	سردار جاويدان با اشاره به تحويل پسربچه 10ساله به خانواده‌اش، تصريح کرد: متهمان دستگيرشده در بازجويي‌ها انگيزه خود را از اين کار اختلافات مالي با پدر فرد ربوده‌شده عنوان کردند.
