asriran_1_data###تشریح جزییات اعطای وام به بنگاه‌های اقتصادی###https://www.asriran.com/fa/news/722533/تشریح-جزییات-اعطای-وام-به-بنگاه‌های-اقتصادی###['اجتماعی ']###2020-04-08 13:48:00###۷۲۲۵۳۳###['نهاوندیان', 'وام']
1
1	معاون اقتصادی رییس‌جمهور گفت: سعی می‌کنیم در تمام قدم‌هایی که برمیداریم جان، مال و حیات اقتصادی مردم در نظر گرفته شود.
2	به گزارش ایلنا، محمد نهاودیان در گفتگوی خبری با بیان اینکه به طور جامع رویکردمان مقابله با بیماری کرونا، تبعات و آثار اقتصادی کرونا است، گفت: سعی می‌کنیم در تمام قدم‌هایی که برمی‌داریم جان، مال و حیات اقتصادی مردم در نظر گرفته شود.
3	به همین دلیل در همان روزهای اول کارگروه اعتباری کرونا را تشکیل دادیم و قرار شد بسته 100 هزار میلیارد تومانی اعطا شود که این طرح به تصویب ستاد ملی کرونا رسیده است.
4	این بسته به بنگاه‎ها و خانوارها اعطا خواهد شد تا به این طریق بتوانیم مانع بیکاری کارگر و تعطیلی بنگاه‎ها شویم.
5	وی جزئیات این بسته را به این طریق شرح داد: از این 100 هزار میلیارد تومان، 25 هزار میلیارد تومان شامل پرداخت بلاعوض است و 75 هزار میلیارد تومان نیز تحصیلات بانکی است که از محل شورای پول و اعتبار بانک مرکزی با سود 13 درصد به بنگاه‎ها و خانوارها اعطا می‎شود.
6	وی ادامه داد: از میزان 75 هزار میلیارد تومان، 45 هزار میلیارد تومان به بنگاه‌ها‎یی که در لیست قرار دارند، اختصاص خواهد یافت.
7	وی تاکید کرد: توجه شود که قسمتی از این بنگاه‎ها، مانند؛ هتل‎ها و مراکز آموزشی و ورزشی به تشخیص دولت و حاکمیت تعطیل شده است و برخی مانند؛ پوشاک و کیف و کفش به دلیل شرایط پیش آمده تعطیل شده‌اند بنابرین میزان وامی که دریافت می‎کنند متفاوت خواهد بود.
8	در این مسئله سعی شده است که ملاک کارگر باشد و شرایط استفاده برای بنگاه‎هایی است که کارگران‌شان را حفظ کنند.
9	نهاودیان ادامه داد: بنگاه‎هایی که با الزام دولت تعطیل شده‎اند به ازای هر کارگر 16 میلیون تومان وام می‎گیرد، بنابرین اگر بنگاهی 10 کارگر داشته باشد 160 میلیون تومان وام دریافت خواهد کرد.
10	وی با بیان اینکه این روند یک کار ملی است، گفت: اصل مهم در این مسئله بر اساس شفافیت است و قرار نیست کسی از رانت استفاده کند، زیرا وام به مجموعه و سیستم اقتصادی اعطا می‎شود.
11	نهاوندیان با اشاره به راهکارهای تدبیر شده، گفت: اگر بعد از اعطای وام چرخ بنگاه‌های اقتصادی به رونق افتاد باید بتوانیم در مردم قدرت خرید و تقاضا ایجاد کنیم، تا بنگاه‌ها بتوانند محصولات خود را به فروش برسانند.
12	به همین دلیل به خانوارهایی که به ناچار یا به دلیل تعطیلی بنگاه اقتصادی بیکار شده‎اند، نیز وام یک میلیون تومانی پرداخت می‎شود که جزیات آن هفته آینده اعلام خواهد شد.
13	وی در پایان افزود: باید قبول کنیم که صاحبان کسب و کارها به نسبت دستگاه‌های دولتی نسبت به کارگران خود دلسوزتر هستند، به همین دلیل تقاضا دارم که شرایط امروزه مانند شرایط بحرانی بعد از یک زلزله باشد و مردم نسبت به هم مهربان‌تر باشند.
14	امیدواریم زمانی که وزارت و بهداشت و درمان اعلام وضعیت سفید می‎کند، شاهد رونق در بخش‎های تولیدی باشیم و بتوانیم تهدید پیش آمده را به فرصت تبدیل کنیم.
