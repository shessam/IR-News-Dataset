roozno_data###ایران در لیست سیاه FATF قرار گرفت###http://roozno.com//fa/news/414681/ایران-در-لیست-سیاه-fatf-قرار-گرفت###[]###2020-02-21 18:57:00###۴۱۴۶۸۱###['لیست سیاه FATF']
1
1	"گروه ویژه اقدام مالی" (علیه پولشویی و تامین مالی تروریسم) موسوم به "FATF" امروز در نشست دوره‌ای خود در شهر پاریس فرانسه، نام ایران را در لیست سیاه خود قرار داد.
2	پس از 3 سال هشدار این گروه بین‌المللی به ایران مبنی بر تصویب کنوانسیون‌های مبارزه با پولشویی و تامین مالی تروریسم و تمدید چندباره ضرب‌الاجل برای تصویب نهایی این کنوانسیون در ایران، کارگروه ویَژه اقدام مالی در جلسه امروز (جمعه) خود در پاریس تصمیم گرفت نام ایران را در لیست سیاه خود قرار دهد.
3	این کارگروه اعلام کرد به دلیل اینکه ایران قادر به تصویب قوانین لازم برای هماهنگی با هنجارهای بین‌المللی تامین مالی ضد تروریسم نشده است، نام این کشور را دوباره به لیست سیاه این کارگروه وارد می‌کند.
4	در بیانیه FATF از کشورهای جهان خواسته شده برای مصون نگه داشتن سیستم بانکی شان از خطر پولشویی و تامین ملی تروریسم در نقل و انتقالات مالی ایران، "اقدامات مقابله ای" به کار گیرند.
5	ایران پس از توافق برجام از لیست سیاه این کارگروه خارج و وارد لیست خاکستری شده بود و کارگروه به ایران وعده داد در صورت تصویب نهایی کنوانسیون در ایران، نام ایران را به لیست سفید (عادی) وارد می‌کند؛ اما همزمان این کارگروه به ایران هشدار داد که اگر لوایح مربوط به کنوانسیون‌های مبارزه با پولشویی و تامین مالی تروریسم را هر چه سریعتر به تصویب نرسانده و به مورد اجرا نگذارد، بار دیگر نام این کشور را در لیست سیاه قرار خواهد داد.
6	دولت حسن روحانی طی 3 سال گذشته با آماده کردن لوایح مربوط تلاش کرد آن را به تصویب مجلس برساند اما پس از تصویب در مجلس دهم، از سوی شورای نگهبان رد شد و در نهایت به مجمع تشخیص مصلحت نظام رفت و در آنجا نیز با مخالفت برخی اعضای متنفذ مجمع، مسکوت ماند.
7	دولت حسن روحانی اعلام کرده در صورت عدم تصویب این کنوانسیون در ایران مبادلات مالی و بانکی کشور با اخلال بیشتر از گذشته مواجه خواهد شد و اندک بانک‌های خارجی (عمدتا چینی) که اینک با ایران مراوده دارند تحت فشار کارگروه اقدام مالی ممکن است دیگر با ایران همکاری نکنند.
8	مخالفان اصولگرای دولت روحانی اما معتقدند تصویب این کنوانسیون یک "خودتحریمی" است در شرایطی که کشور با تحریم‌های همه‌جانبه مالی و بانکی آمریکا مواجه است، اندک روزنه‌های دور زدن تحریم‌ها را نیز مسدود خواهد کرد.
9	گروه ویژه اقدام مالی یا به اختصار " FATF" یک سازمان بین دولتی متشکل از 39 کشور است که در سال 1989 و با ابتکار 7 کشور صنعتی جهان با نگرش به سیاست‌های توسعه برای مبارزه با پول‌شویی بنیان گذاشته شد.
10	این سازمان در سال 2001 به کارزار مبارزه با تأمین مالی تروریسم نیز پیوست.
11	دبیرخانه این سازمان مستقر در مقر "سازمان همکاری اقتصادی و توسعه" در پاریس است.
12	این سازمان هر 4 ماه یکبار تشکیل جلسه می‌دهد و وضعیت کشورها را از نظر انطباق با کنوانسیون‌های مبارزه با پولشویی و تامین مالی تروریسم مورد بررسی قرار می‌دهد.
