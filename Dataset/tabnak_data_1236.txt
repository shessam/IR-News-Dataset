tabnak_data###رویکرد مدیریتی ما در فاجعه اخیر چیست؟/ چرا به مردم صریحا نمیگویید که خود را برای روزهای سخت مهیا کنند؟/ آیا به آماری که در اختیار عموم قرار می گیرد اعتماد دارید؟/آماری که بیرون می آید آمار تست مثبت هاست / به مرحله کنترل ساعتی بحران نزدیک می شویم###https://www.tabnak.ir/fa/news/965535/رویکرد-مدیریتی-ما-در-فاجعه-اخیر-چیست-چرا-به-مردم-صریحا-نمیگویید-که-خود-را-برای-روزهای-سخت-مهیا-کنند-آیا-به-آماری-که-در-اختیار-عموم-قرار-می-گیرد-اعتماد-داریدآماری-که-بیرون-می-آید-آمار-تست-مثبت-هاست-به-مرحله-کنترل-ساعتی-بحران-نزدیک-می-شویم###['سیاسی،مجلس', 'مجلس شورای اسلامی']###2020-03-13 14:48:00###۹۶۵۵۳۵###['نجفی', 'کرونا', 'نامه به روحانی']
1
1	محمد رضا نجفی نماینده تهران در سومین نامه اش به رئیس جمهوردر انتقاد از سبک و چگونگی مدیریت بحران کرونا در سه هفته اخیر ،با اعتقاد به اینکه به مرحله کنترل ساعتی بحران نزدیک می شویم ،سبک اطلاع رسانی ستاد مقابله با کرونا و مراجع رسمی را زیر سوال برده و پرسیده است :« رویکرد مدیریتی ما در فاجعه اخیر چیست؟ چرا به مردم صریحا نمیگویید که خود را برای روزهای سخت مهیا کنند؟ آیا به آماری که در اختیار عموم قرار می گیرد اعتماد دارید؟آماری که بیرون می آید آمار تست مثبت هاست .
2	این عضو فراکسیون امید در لوای انتقاداتش به مدیریت بحران کرونا همچنین پیشنهاد داده است که سازمانهای بزرگ داوطلبی مانند هلال احمر، شورایاری ها، بسیج و سازمان بازنشستگان حوزه سلامت( کشوری و لشکری) را جهت انجام حفاظت از بیش از 10 میلیون ایرانی پرخطر( سالمندان و بیماران زمینه ای) و مراقبت از بیماران قرنطینه در منزل، به ویژه در اقشار آسیب پذیر و محروم، سازماندهی کنید.
3	متن نامه نجفی خطاب به رئیس جمهور که همزمان برای رئیس مجلس و وزیر بهداشت ارسال شده به شرح زیر استجناب آقای دکتر روحانیریاست محترم جمهوری اسلامی ایران با سلام واحترام؛مجددا و موکدا به استحضار جنابعالی میرسانم که علی رغم سیاست عادی نمایی در پیش گرفته شده، زبانه های بحران شعله ورتر می شود و ساعات طلایی مهار آن از کف میرود، اینجانب به هر کارشناسی که رجوع کرده ام، از توضیح چارچوب مدیریتی و رویکرد اصلی ما در کنترل این فاجعه عاجز مانده است.
4	اگر پیش فرض این است که در بازه زمانی یک تا دو ماه آینده به اوج بحران میرسیم و باید جهت حفظ منابع وتوانمان شیوع را مهار و پرریسکها را حفظ کنیم، یعنی چیزی شبیه آنچه چند کشور اروپایی مانند انگلستان و آلمان در پیش گرفته اند، چرا به مردم صریحا نمیگویید که خود را برای روزهای سخت مهیا کنند؟ و از آن مهمتر چرا نشانه ای از اقدامات کنترلی و آماده سازی برای آینده مشهود نیست و نظام مظلوم سلامت ایران، با چندین برابر ظرفیت خود مشغول جانفشانی و جانفرسایی است؟ اگر هم بنا به اظهار کارشناسان معتبر از جمله مدیران منطقه ای سازمان بهداشت جهانی، ما هم اکنون در اوج بحرانیم، پس این عادی نمایی و دوگانه گویی ناکارامد برای چیست؟ به چه دلیلی چون نمونه های دیگر به جای قرنطینه یا دست کم تعطیلی و ممنوعیت تردد، به باز بودن ادارات و محاکم اصرار دارید؟ چرا برخلاف تمام ممالک بحران زده، وضعیت واقعی و برنامه خود را برای مدیریت بحران با مردم به طور شفاف در میان نمی گذارید؟ آیا شما خود به جامعیت آماری که از مراجع رسمی در اختیار عموم قرار می گیرد اعتماد دارید؟ این آمار مبتلایان که سخنگوی محترم ستاد هر روز اعلام میکند آمار تستهای مثبت است، چندین برابر این آمار درگیر بیماری اند و به درستی در خانه مانده اند.
5	با چنین رویکردی در پیشگیری از ابتلاء و مدیریت بحران، نظام سلامت ایران هر روز خسته تر و خمیده تر می شود.
6	هم اکنون به عنوان نماینده مردم هشدار میدهم، چنانچه عاجلا به بهسازی ستاد بحران، تقویت نظام سلامت و انتقال وظایف غیرذاتی آن به سازمانهای یاریگر به ویژه نهادهای مردمی نپردازید، به نقطه برگشت ناپذیر نزدیک می شویم.
7	از شما عاجزانه خواهشمندم بحران را متناسب با واقعیات مدیریت کنید و در اسرع وقت همه چیز را با مردم در میان بگذارید.
8	از شما عاجزانه خواهشمندم حداقل سازمانهای بزرگ داوطلبی مانند هلال احمر، شورایاری ها، بسیج و سازمان بازنشستگان حوزه سلامت( کشوری و لشکری) را جهت انجام حفاظت از بیش از 10 میلیون ایرانی پرخطر( سالمندان و بیماران زمینه ای) و مراقبت از بیماران قرنطینه در منزل، به ویژه در اقشار آسیب پذیر و محروم، سازماندهی کنید.
9	از شما عاجزانه خواهشمندم تعطیلی را ابلاغ و ترددها را با همکاری نهادهای مردمی ، NGOها و افراد و گروههای واجد سرمایه اجتماعی و نیروهای نظامی و انتظامی کنترل کنید.
10	آقای رئیس جمهور به مرحله کنترل ساعتی بحران نزدیک می شویم، تنها با سبک کردنِ بارِ نظام سلامت و بقا و کارآمدی آن در روزهای سخت آینده می توانیم از فاجعه گذر کنیم.
11	محمدرضا نجفینماینده مردم تهران، شمیرانات، اسلامشهر، ری و پردیس در مجلس شورای اسلامی
