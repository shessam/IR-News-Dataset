tabnak_data###تمهیدات جدید مالیاتی در شرایط کرونا###https://www.tabnak.ir/fa/news/966105/تمهیدات-جدید-مالیاتی-در-شرایط-کرونا###['اقتصادی', 'داخلی']###2020-03-15 20:55:00###۹۶۶۱۰۵###['کرونا', 'سازمان امور مالیاتی', 'مالیات بر ارزش افزوده']
1
1	رئیس کل سازمان امور مالیاتی کشور تمهیدات حمایتی این سازمان در راستای حمایت از فعالیت‌های اقتصادی آسیب‌دیده از بیماری کرونا را برای مؤدیان مالیاتی تشریح کرد.
2	به گزارش ایسنا، امیدعلی پارسا درباره اقدامات سازمان امور مالیاتی کشور به منظور پیشگیری از گسترش بیماری کرونا و رعایت حقوق مؤدیان مالیاتی، گفت: در مرحله اول برخی تمهیدات با صدور بخشنامه‌های لازم از سوی سازمان امور مالیاتی صورت گرفت و در مرحله دوم بسته حمایتی پیشنهادی سازمان امور مالیاتی کشور تهیه و برای تصویب به شورای هماهنگی اقتصادی سران قوا ارسال شد که تا کنون سه بند آن به تصویب رسیده است.
3	وی افزود: در گام نخست به منظور پیشگیری از گسترش بیماری، جلسات هیات‌های حل اختلاف مالیاتی از ۱۵ اسفندماه ۱۳۹۸ تا پایان فروردین ماه ۱۳۹۹ لغو شد.
4	رئیس کل سازمان امور مالیاتی کشور با اشاره به اینکه براساس ماده ۱۸۶ قانون مالیات‌های مستقیم، بانک‌ها مکلفند جهت ارائه تسهیلات برای اشخاص حقیقی و حقوقی از سازمان امور مالیاتی استعلام کنند، اظهار کرد: با توجه به شرایط اخیر بانک‌ها و موسسات اعتباری برای اعطای تسهیلات به اشخاص حقیقی تا دو میلیارد ریال و برای اشخاص حقوقی تا پنج میلیارد ریال نیاز به استعلام از ادارات امور مالیاتی ندارند.
5	وی همچنین در خصوص مصوبات شورای عالی هماهنگی اقتصادی سران قوا، گفت: طبق تصمیمات صورت گرفته سررسید پرداخت مالیات بر ارزش افزوده مربوط به دوره چهارم سال ۱۳۹۸، از ۱۵ فروردین ۱۳۹۹ به تاریخ ۳۱ اردیبهشت ماه ۱۳۹۹ تغییر یافت.
6	پارسا افزود: در این طرح حمایتی مصوب شد که کلیه عملیات اجرایی وصول مالیات که در باب چهارم از فصل نهم قانون مالیات‌های مستقیم ذکر شده است، تا پایان اردیبشهت ۱۳۹۹ متوقف شود.
7	معاون وزیر امور اقتصادی و دارایی خاطرنشان کرد: باتوجه به اینکه صدور یا تجدید پروانه کسب و کار اشخاص حقیقی از طرف مراجع صلاحیت دار منوط به ارائه گواهی از اداره امور مالیاتی ذیربط است،‌باتوجه به شرایط اخیر کشور صدور یا تجدید پروانه کسب و کار اشخاص حقیقی موضوع ماده ۱۸۶ قانون مالیات های مستقیم تا پایان شهریورماه سال ۱۳۹۹ نیاز به اخذ گواهی از اداره امور مالیاتی مبنی بر پرداخت یا ترتیب پرداخت بدهی مالیاتی نخواهد داشت.
