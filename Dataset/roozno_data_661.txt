roozno_data###رئیس جمهور:مردم همچنان در خانه بمانند/از مرحله پیک بیماری کرونا عبور کرده‌ایم/از فردا، در خروجی جاده‌های اعلام شده، افراد از نظر تب بررسی می‌شوند / آغاز سال تحصیلی آینده، همان اول مهر خواهد بود###http://roozno.com//fa/news/418649/رئیس-جمهورمردم-همچنان-در-خانه-بماننداز-مرحله-پیک-بیماری-کرونا-عبور-کرده‌ایماز-فردا-در-خروجی-جاده‌های-اعلام-شده-افراد-از-نظر-تب-بررسی-می‌شوند-آغاز-سال-تحصیلی-آینده-همان-اول-مهر-خواهد-بود###[]###2020-03-16 14:37:00###۴۱۸۶۴۹###['رئیس جمهور']
1
1	رئیس جمهور با قدردانی از تلاش های بی وقفه تمامی کادر درمانی کشور برای مبارزه با بیماری کرونا ، آمارها و ارقام روند مبارزه با بیماری کرونا در کشور را امیدوارکننده دانست و تاکید کرد: طبق آمار ارائه شده، ما از مرحله پیک بیماری کرونا عبور کرده ایم و به مردم توصیه می کنم همچنان در خانه بمانند و در صورت ضرورت برای خروج از منزل،همه پروتکل های بهداشتی را رعایت کنند.
2	حجت الاسلام و المسلمین حسن روحانی روز دوشنبه در جلسه ستاد ملی مدیریت بیماری کرونا که همزمان استانداران سراسر کشور نیز از طریق ویدئو کنفرانس در آن مشارکت و حضور داشتند، با بیان اینکه برای پیروزی بر این ویروس خطرناک، بسیج عمومی و تلاش جمعی و همگانی ارزشمندی شروع شد و ادامه می یابد، گفت: وزارتخانه های بهداشت و کشور از فردا در خروجی های جاده هایی که اعلام می کنند، مردم را از لحاظ تب سنجی کنترل خواهند کرد.
3	متن سخنان رئیس جمهور به این شرح است:بسم الله الرحمن الرحیمبار دیگر مخصوصا از بخش پزشکی و درمانی کشور که کار بسیار عظیم و بزرگی را انجام دادند، تشکر می کنم.
4	گزارش اول جلسه، امیدوارکننده بود.
5	یک بسیج عمومی انجام گرفته، کار و بررسی‌های خوبی در کشور انجام می‌گیرد، کنترل و چک خانواده ها که از طریق تلفن و یا فضای مجازی انجام می‌گیرد، بسیار ارزشمند است و ان شاءالله امیدواریم نتایج بسیار خوبی داشته باشد.
6	در مجموع آمار و ارقامی که در جلسه گفته شد، امیدوارکننده است ولی باز هم به تبع از توصیه خودِ وزارت بهداشت و درمان، مجددا خدمت مردم بسیار عزیز و بزرگوار توصیه می‌کنم، همان توصیه‌ای که آنها می‌کنند "در خانه بمانید"، این به عنوان یک شعار امسال ما باشد و خداوند در اجرای این دستور بهداشتی برای زندگی ما در آغاز سال ان شاءالله خیر و برکت و رحمت را قرار بدهد.
7	امیدواریم آنچه در این جلسه گفته شد از پیک این بیماری و عبور از این پیک که خودِ آقای دکتر نمکی هر زمان لازم دیدند این را برای مردم توضیح بدهند این هم برای ما بسیار امیدوارکننده بود که می‌توانیم با اهتمام و تلاش همگانی از این مساله عبور کنیم.
8	در اینجا باز هم تاکید می‌کنم مقام معظم رهبری لطف کردند و قرارگاهی را مقرر کردند که ستاد کل نیروهای مسلح، فرماندهی آن قرارگاه را بر عهده دارد، ما سپاسگزاری می‌کنیم هم از شخص ایشان و هم از همه نیروهای مسلح که همیشه در همه ابتلاها و سختی‌ها در صف مقدم بودند و تلاش و کوشش کردند، در این حادثه هم وارد صحنه شدند و الحمدالله گزارشی که در این جلسه داده شد اینکه بخشی از تخت‌های بیمارستانی آنها فعال شده و نقاهت‌گاه‌هایی که آنها ترتیب دادند، شروع و فعال شده است.
9	این کمک بزرگی است به کشور و مردم و من در کنار تشکر بسیار زیاد از همه کادر درمانی و پزشکی در کشور از بخش درمانی و پزشکی نیروهای مسلح و همچنین از فرماندهان عزیز نیروهای مسلح که این را سامان داده و اجرا و عمل می‌کنند، بسیار تشکر و سپاسگزاری می‌کنم.
10	همچنین از نیروی انتظامی که در این روزها بسیار فعال بوده و شاهدیم پلیس ها و پرسنل عزیز ناجا در همه‌جا و در همه مقاطع و با همه تخصص‌ها حضور دارد و حتی گاهی هم ممکن است آن لوازمی که باید برای حراست از خودشان ، همراهشان باشد ، نداشته باشند اما همچنان حضور فعال دارند، تشکر و سپاسگزاری می‌کنم.
11	از همه استانداران عزیز که امروز خدمت آنها هم در این جلسه بودیم و آنها از طریق ویدئوکنفرانس جلسه ما را دنبال می‌کردند و در واقع از طریق فضای مجازی در این جلسه حضور داشتند و مباحث این جلسه را شنیدند، تشکر و سپاسگزاری می‌کنم.
12	استانداران عزیز ما با روسای محترم دانشگاه‌های پزشکی بار سنگینی را بر دوش دارند و همانطور که در همه استان‌ها یک تلاش جمعی و همگانی برای پیروزی بر این ویروس خطرناک انجام گرفته ،این تلاش ها ادامه می یابد و انجام خواهد گرفت.
13	توصیه جلسه به همه مردم این است که حتی‌الامکان از خانه خارج نشوند و به سفر نروند و اگر هم ضرورتی هست، همه دستورالعمل‌ها و پروتکل‌های بهداشتی را مراعات کنند.
14	از کسبه و شاغلین محترم چه در دولت و چه در بخش خصوصی که در این روزها شبانه روز حضور دارند و فعال هستند، می خواهم دستورالعمل‌ها و پروتکل‌های بهداشتی را مراعات کنند.
15	آنچه که وزارتخانه های بهداشت ، درمان و کشور با همدیگر هماهنگ کرده اند و ان شاءالله از فردا که خودشان دقیقا خروجی‌های جاده ها را در استان‌های مختلف اعلام می‌کنند، مردم از لحاظ تب و با وسایل تب سنج و تب‌گیری که در اختیار دارند، کنترل می‌شوند و اگر موردی را تشخیص دادند که این طرف باید از جامعه جدا شود و به نوعی قرنطینه شود و باید به خانه برگردد و حتی بعضی موارد باید به مراکز درمانی مراجعه کند و علی‌القاعده دیگر نمی‌گذارند ادامه مسیر بدهد و این ماشین رو برمی‌گردانند.
16	هم از مردم عزیز خواهش می‌کنیم که با همه اوامر اجرایی همکاری بفرمایند و هم اینجا اگر به آنها گفته می‌شود ، واقعا ادامه سفر به ضرر خودشان هست و به ضرر مردمی است که در مسیر راه و در مقصد هستند.
17	بنابراین همه این کارها برای این است که زودتر بتوانیم از این شرایطی که این ویروس برای ما ایجاد کرده سریع‌تر عبور کنیم و ان شاءالله به یک جامعه کاملا توام با سلامت برگردیم.
18	تصمیمات بسیار مهم دیگری در این جلسه از لحاظ تبلیغاتی، کنترل فضای مجازی، هماهنگی بین رسانه‌ها، دستگاه‌ها و بخش‌های تبلیغاتی رسانه‌های گروهی و مسوولیت‌هایی که باید داشته باشند، اتخاذ کردیم که مسوولیت فضای مجازی به عهده مرکز ملی فضای مجازی قرار گرفت و با حضور ارگان‌های مختلفی که در مصوبه امروز مشخص شده به طور منظم جلسات را تشکیل می‌دهند.
19	به افرادی که در فضای مجازی فعال هستند مواردی که باید تذکر داده شود، تذکر داده می‌شود و مواردی که با آنها برخورد شود، برخورد می‌شود و در این زمینه پلیس فتا هم بسیار فعال است.
20	در اینجا خواهش می‌کنم از روزنامه‌ها تا روزهایی که منتشر می‌شوند و از عزیزان در فضای مجازی که همه کمک کنند.
21	به هر حال ما در یک شرایطی هستیم که با کمک همگانی سریع‌تر می‌توانیم از این شرایط عبور کنیم تا با آموزش و نصیحت مردم در شرایطی که باید آگاهی مردم بیشتر و همکاری آنها با بخش درمان جامعه ما بیشتر شود.
22	مورد دیگری که مورد تاکید بود اینکه هماهنگی بیشتری در فضای تبلیغات انجام بگیرد و کمیته تبلیغات که وزیر ارشاد به عهده دارد با همه اعضایی که آنجا هستند، یک همکاری و هماهنگی بسیار تنگاتنگ و نزدیکی مخصوصا با صدا و سیما داشته باشند تا بتوانیم با هدایت بهتر تبلیغات این روزها را سپری کنیم.
23	نسبت به بخش آموزش اولا می ‌خواهم از معلمین عزیز، دانشگاهیان، صدا و سیما، فضای مجازی و از همه تشکر کنم که در این ایام نگذاشتند که فرزندان عزیز ما به طور کلی از سیستم آموزش و درس جدا شوند و از این امکانات و رسانه‌ها استفاده و بهره برداری شد اما در عین حال دانش‌آموزان و دانشجویان به طور طبیعی از تحصیلات عقب افتادند که حتما باید یک زمانی برای جبران بگذاریم.
24	آموزش و پرورش پیشنهاداتی در این جلسه آورد که مورد تصویب قرار گرفت و خودِ آموزش و پرورش ابلاغ و اعلام می‌کند که چگونه این بخشی که در یک ماه اسفند فضای آموزشی از دست رفته، باید جبران شود.
25	از آن طرف هم اگر در 16 فروردین و یا با تاخیر کلاسها شروع شود، در جلسات بعدی ستاد اعلام خواهیم کرد و به همان نسبت زمان جبرانی مشخص می‌شود بنابراین پایان تحصیلات برای آموزش و پرورش، زمان امتحانات و به طور طبیعی زمان کنکور اعلام می‌شود.
26	آغاز سال تحصیلی آینده هم در اینجا مصوب شد که مثل سالهای پیش در اول مهر خواهد بود و بر این مبنا باید برنامه ریزی شود.
27	راجع به دانشگاه‌ها یک مقدار بحث به طول انجامید و بنا شد در جلسه بعدی که صبح شنبه دوم فروردین است برخی از موارد را دوستان برای شنبه دوم فروردین طرح و آماده کنند چراکه مردم عزیز تعطیلات دارند و به طور طبیعی اداری هستند و یا فرزندان عزیز ما که دانشجو یا دانش آموز بودند مثل همه سالها ایام عید تعطیلات دارند اما مقامات دولتی مسوول، وزرا، هیات وزیران و اعضای این جلسه تعطیلاتی در ایام عید نخواهیم داشت و همه سر کارمان هستیم.
28	البته نیروهای مسلح که همیشه پای کار و فعال هستند و همه ما در دفاتر خود و مردم هم در خانه‌های خود پای کار هستیم و ان شاءالله ما با همدیگر کار را پیش می‌بریم و در ایام تعطیلات نوروز هم به طور منظم جلسات ستاد ملی کرونا را خواهیم داشت و هر زمانی هم لازم باشد ما همه آماده هستیم و حضور داریم و فعال خواهیم بود.
29	مساله بعدی در بخش اقتصادی بود که دیروز در جلسه اقتصادی برای مواردی که کسب و کارشان از لحاظ مالیات، از لحاظ اقساط، از لحاظ چک، از لحاظ سایر امور دچار مشکل شده است، تصویب کرده بودیم که ریز این امور را مسوولین اقتصادی برای مردم توضیح می‌دهند.
30	با توضیح آنهاست چراکه ممکن است در اینها هم اشتباه شود و ما برای گروه ‌هایی که دچار صدمه شدند یک تسهیلاتی قائل شدیم.
31	مردم گاهی به آن قید و بندهای تبلیغات خیلی توجه نمی‌فرمایند و این است که خود مسوولین اقتصادی اینها را توضیح دهند.
32	هزینه‌های آنهایی که در بخش دولتی و در بخش نیروهای مسلح برای بهداشت و درمان مخصوصا در این ایام هرگونه کمکی می‌کنند، به عنوان هزینه‌های قابل قبول در بخش مالیات مورد توجه قرار می‌گیرد که این هم مهم است و مورد تاکید و تصویب این جلسه بوده است.
33	موارد دیگر هم مربوط به کمک به اقشار بسیار محروم است که قبلا در مصوبات دیروز ما اعلام شده و مسوولین مربوطه توضیح می‌دهند.
34	پیشاپیش ایام سال را تبریک عرض می‌کنم و برای همه عزیزانی که در بیمارستان‌ها هستند شفای عاجل را آرزو می‌کنم البته باز هم با مردم و در خدمت مردم خواهیم بود و با آنها تا پایان سال صحبت می‌کنیم.
35	به مردم بسیار عزیز بردباری را توصیه می‌کنم که همیشه در طول تاریخ بردبار بودند و شرایط امروز یک شرایط متفاوتی است و همکاری و هماهنگی ما است که کار ما را زودتر به ثمر می‌رساند.
36	انشاءالله پایان سال ما با همکاری بزرگ و ملی ملت عزیز ما و همه فعالان در بخش بهداشت و درمان در تاریخ ثبت شود و آغاز سال ما هم با روزهای پیروزی بر این ویروس خطرناک ثبت شود و ان شاءالله کلِ سال 99 سال شادمانی، تلاش، کوشش برای همه ملت بزرگوار عزیز ما باشد ان شاءالله.
37	ولسلام علیکم و رحمت‌الله و برکاته
