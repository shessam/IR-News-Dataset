tabnak_data###آمریکا قوانین جدیدی را بر رسانه‌های دولتی چین اعمال کرد###https://www.tabnak.ir/fa/news/960225/آمریکا-قوانین-جدیدی-را-بر-رسانه‌های-دولتی-چین-اعمال-کرد###[]###2020-02-19 12:55:00###۹۶۰۲۲۵###['چین', 'آمریکا', 'رسانه ها']
1
1	دولت واشنگتن اعلام کرد با پنج خبرگزاری مهم دولتی چین همانند سفارتخانه‌های خارجی برخورد می‌کند به طوری که آنها از این پس ملزم هستند تا فهرست استخدام و اخراج تمامی کارمندان‌شان را اعلام و اموال‌شان در آمریکا را در وزارت امور خارجه به ثبت برسانند.
2	به گزارش ایسنا، به نقل از خبرگزاری رویترز، دو تن از مقامات ارشد وزارت امور خارجه آمریکا که خواستند نامشان فاش نشود، گفتند: این تصمیم اتخاذ شده چرا که چین کنترل بر رسانه‌های خود را افزایش داده و شی جینپینگ، رئیس جمهور این کشور از این رسانه‌ها برای اشاعه تبلیغات حامی پکن سوء‌استفاده کرده است.
3	یکی از این مقامات گفت: کنترل بر مطالب و سرمقاله‌های رسانه‌های چین تنها در دوران حکومت شی جینپینگ شدت گرفته است.
4	کارمندان این رسانه‌ها در حقیقت سلاح‌های دستگاه تبلیغاتی حزب کمونیست چین هستند.
5	یکی دیگر از این مقامات گفت: به پکن از قبل در خصوص این تصمیم اطلاع رسانی نشده بود و آنها عصر روز سه‌شنبه از این موضوع مطلع شدند.
6	وی افزود: کنترل پکن بر رسانه دولتی چین بیش از پیش افراطی شده است.
7	از زمان روی کار آمدن ترامپ در آمریکا، تنش‌ها میان این دو قدرت بزرگ جهان شدت یافته و آنها در خصوص مسائل مختلفی از تعرفه‌های تجاری گرفته تا متهم کردن چین به جاسوسی از آمریکا و متهم کردن آمریکا به حمایت از تایوان با یکدیگر اختلاف دارند.
8	مقامات مذکور گفتند: تصمیم روز سه‌شنبه هیچ ارتباطی به تحولات اخیر در روابط آمریکا و چین ندارد و مدت‌ها بود که در نظر گرفته شده بود.
9	آنها افزودند: این تصمیم جدید خبرگزاری "شینهوا"، شبکه تلویزیونی "چاینا گلوبال"، رادیو بین‌المللی چین، روزنامه "چاینا دیلی" و شرکت توسعه رسانه‌ای "های تیان" را شامل می شود.
10	روزنامه انگلیسی زبان "چاینا دیلی" توسط حزب کمونیست چین منتشر می‌شود.
11	شرکت "های تیان" نیز روزنامه "مردم" چین که ارگان رسمی کمیته مرکزی حزب کمونیست است را توزیع می‌کند.
12	این مقامات آمریکایی گفتند: بر اساس این قوانین جدید، این پنج رسانه چینی که در آمریکا فعالیت دارند باید فهرست پرسنل خود و تصمیمات مربوط استخدام و اخراج نیروها را اعلام کنند و اموالی را که در آمریکا اجاره و یا خریداری کرده‌اند را باید در وزارت امور خارجه آمریکا ثبت کنند.
13	این دو مقام افزودند: این رسانه‌ها همچنین باید پیش از اجاره و یا خرید ملک تاییدیه دولت واشنگتن را بدست آورند.
14	درباره اینکه آیا این نگرانی وجود دارد که پکن علیه رسانه‌های غربی مستقر در چین دست به اقدام تلافی جویانه بزند یا خیر، یکی از این مقامات گفت: خبرگزاری‌های خارجی مستقر در چین در حال حاضر تحت قوانین و محدودیت‌های شدیدی فعالیت دارند و این قوانین چین هیچ محدودیتی بر فعالیت این پنج رسانه دولتی چین در آمریکا اعمال نمی‌کند.
15	وی افزود: این رسانه‌های چینی در آمریکا در مقایسه با رسانه‌های خارجی مستقر در چین از آزادی بسیار بیشتری برخوردارند.
