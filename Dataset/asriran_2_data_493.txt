asriran_2_data###تخت روانچی: در سخنرانی خود از "آوا" صحبت کردم/ دختر اهوازی که بیماری پروانه‌ای داشت###https://www.asriran.com/fa/news/704500/تخت-روانچی-در-سخنرانی-خود-از-آوا-صحبت-کردم-دختر-اهوازی-که-بیماری-پروانه‌ای-داشت###['سیاسی']###2019-12-20 10:06:00###۷۰۴۵۰۰###['تخت روانچی', 'آمریکا', 'سازمان ملل']
15
1	نماینده ایران در سازمان ملل متحد در واکنش به برخی اظهارات مقامات آمریکایی مبنی بر اینکه هنوز عضو برجام هستند و می توانند از فرایند شورای امنیت استفاده کنند، گفت: این استدلال هیچ پایه و اساس حقوقی ندارد چرا که آنها نمی توانند هم در برجام باشند و هم نباشند.
2	به گزارش ایرنا، مجید تخت روانچی روز جمعه پس از نشست شورای امنیت سازمان ملل متحد که درباره قطعنامه 2231 برگزار شد، این مطلب را در پاسخ به سوال خبرنگار ایرنا مطرح کرد.
3	وی افزود: در جلسه هم اشاره کردم روزی که رئیس جمهوری آمریکا از برجام خارج شد، یادداشتی به وزارت خانه‌های مختلف داد که در آن یادداشت به صراحت اعلام کرده است آمریکا عضوی از برجام نیست.
4	نماینده ایران در سازمان ملل متحد ادامه داد: در این یادداشت از کلمه ای به "عنوان عضو" استفاده کرد که در خود برجام به کار رفته است.
5	از این رو خودشان قبول دارند که عضو برجام نیستند و حرف آنها مبنی بر اینکه در برجام حضور دارند، از نظر حقوقی هیچ پایه و اساسی ندارد.
6	تخت روانچی اضافه کرد: آنها نمی توانند هم در برجام باشند و هم نباشند.
7	اگر در برجام هستند چرا در یکسال و نیم گذشته به تعهدات خود عمل نکرده اند.
8	بنابراین ادله بسیار بسیار ضعیف حقوقی و سیاسی دارند.
9	نماینده ایران در سازمان ملل متحد در پاسخ به این سوال که آیا دبیرخانه سازمان ماموریتی برای تحقیق درباره حادثه آرامکو دارد و آیا این مساله به قطعنامه 2231 مربوط می شود که در گزارش به آن اشاره شده است، گفت: ما به دبیرخانه هم گفته ایم که بر اساس قطعنامه 2231 نمی توانند وارد مقولاتی شوند که خارج از حیطه کاری آنها است.
10	تخت روانچی افزود: حیطه کاری دبیرخانه 2231 بسیار روشن است و این شامل انجام تحقیقات نمی شود.
11	البته در این موضوع به خصوص، ادعاهای مطرح شده علیه خود را رد کرده‌ایم اما به عنوان یک اصل، دبیرخانه سازمان ملل متحد نباید وارد این مقولات شود.
12	وی با بیان اینکه کشورهای دیگر هم چنین نظری دارند، ادامه داد: قطعنامه 2231، قطعنامه تحریمی نیست که کمیته ای داشته باشد.
13	بنابراین وقتی کمیته تحریم وجود ندارد نمی توانند درباره اینکه تحریمی نقض شده است یا خیر تحقیقی انجام دهند.
14	ما این موضوع را به دبیرخانه سازمان ملل متحد هم گفته‌ایم.
15	نماینده ایران در سازمان ملل متحد به اثر تحریم بر بیماران صعب العلاج و نادر هم اشاره کرد و گفت: در سخنرانی خود از "آوا" صحبت کردم، دختر 2 ساله اهوازی که بیماری پروانه ای داشت.
16	تخت روانچی افزود: توضیح دادم که این نوع بیماران این روزها در ایران در اثر تحریم های ظالمانه آمریکا چه مشکلاتی دارند و تشریح کردم فشارهای آمریکا به شرکت های خارجی اجازه نمی دهد این نوع داروها را به ایران ارسال کنند و گفتم که این دختر کوچک 2 ساله نهایتا به دلیل نرسیدن تجهیزات درمانی لازم از دنیا رفت.
17	وی با بیان اینکه در نشست شورای امنیت به ارعاب حاصل از تحریم‌ها برای شرکت‌های اروپایی اشاره کرده است که از ارسال دارو به ایران خودداری می کنند، اضافه کرد: خوشبختانه اکثر داروها را خودمان تولید می کنیم اما طبیعتا همچون بسیاری از کشورها برخی داروها نیازمند واردات هستند که این تحریم ها باعث شده است تا به آن ها دسترسی نداشته باشیم.
18	نماینده ایران در سازمان ملل متحد درباره ارزیابی خود از نشست شورای امنیت هم گفت: این جلسه هر 6 ماه یکبار در شورای امنیت برای اجرای قطعنامه 2231 برگزار می شود، در جلسه امروز همه اعضا به غیر از آمریکا از برجام حمایت کردند و خواستار اجرای کامل آن شدند.
19	تخت روانچی افزود: آمریکایی ها در این مساله در موضع ضعف قرار دارند و تحریم هایی که بیش از یکسال و نیم علیه ایران اعمال کرده‌اند برخلاف حقوق بین الملل و تعهداتشان است.
20	وی با بیان اینکه اعضای شورای امنیت بر لزوم اجرای کامل برجام، اتفاق نظر داشتند، ادامه داد: ما هم در جلسه با ارائه ادله حقوقی خود بسیار روشن تشریح کردیم که ادعای آمریکایی‌ها برای آغاز گفت وگو غیر واقعی است و صداقتی در آن نمی بینیم.
21	نماینده ایران در سازمان ملل متحد اضافه کرد: برای این که نمی توانند همزمان صحبت از گفت وگو داشته باشند و در عین حال سیاست فشارحداکثری خود را اعمال کنند.
22	از این رو گفتیم در گام نخست باید تحریم ها را برداند و تازمانی که تحریم وجود داشته باشد، حاضر به گفت وگو نیستیم.
23	تخت روانچی یادآور شد: آمریکایی ها عادت دارند از موضع بالا مذاکره کنند.
24	عادت دارند که بخواهند اهرم فشار در مذاکره داشته باشند و ما به صراحت اعلام کردیم که حاضر نیستیم در این شرایط گفت وگو کنیم.
25	وی اظهار کرد: آمریکایی‌ها به خوبی می دانند که در این زمینه چه کار باید بکنند و در جلسه هم مطرح شد که باید قطعنامه 2231 و برجام به طور کامل اجرا شود.
26	نماینده ایران در سازمان ملل متحد در پاسخ به اینکه آیا اعضای شورای امنیت خروج آمریکا از برجام و اعمال تحریم‌ها را نقض قطعنامه 2231 می دانند، گفت: به طور طبیعی همه اعضا از یک ادبیات استفاده نمی کنند.
27	آن چه که روشن است همه از اجرای برجام و قطعنامه حمایت کردند.
28	تخت روانچی افزود: برخی از اعضا به صراحت آمریکا را محکوم می کنند به اینکه قطعنامه و برجام را نقض می کند و برخی در لفافه می گویند؛ اما از هر ادبیاتی که در جلسات شورا استفاده شود نشان دهنده این است که 14 عضو یک طرف و یک عضو در طرف دیگر است.
29	وی خاطرنشان کرد: این خود نشان دهنده انزوای آمریکا در سطح بین المللی است که بعد از یکسال نیم از خروج برجام و با فشاری که به کشورهای دیگر وارد می سازد تا آنها را همراه خود سازد، نتوانسته است به این هدف برسد.
