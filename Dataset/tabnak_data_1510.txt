tabnak_data###جزئیات خرید متری مسکن در بورس###https://www.tabnak.ir/fa/news/980942/جزئیات-خرید-متری-مسکن-در-بورس###['اقتصادی', 'داخلی']###2020-05-27 20:41:00###۹۸۰۹۴۲###['خرید متری مسکن', 'بورس', 'فروش مسکن']
1
1	در خصوص پیش فروش متری مسکن که در انتظار تایید در صحن دولت است، چارچوبی تحت عنوان اوراق سلف موازی استاندارد در بازار سرمایه پیاده سازی شده که سازندگان می‌توانند اقدام به انتشار اوراق کنند و خریداران می توانند بر مبنای متراژی که خریداری کرده واحد تحویل بگیرند یا سود آن را در زمان سررسید دریافت کنند.
2	به گزارش ایسنا، طرح پیش فروش مسکن از طریق بازار سرمایه که وزارت راه و شهرسازی و سازمان بورس بر روی آن تفاهم کرده‌اند در انتظار طرح در صحن دولت است.
3	در این طرح، شرکت سازنده و انبوه ساز و یا هر مجموعه ای که در حال ساخت مسکن است می‌تواند با هدف تامین مالی و حتی فروش ملک اقدام به انتشار اوراق سلف موازی استاندارد کند که این اوراق قابل تحویل در سررسید است.
4	یعنی فرد می‌تواند در سررسید به ازای متراژهای معینی که تعیین شده اوراق را تامین کرده و اقدام به تحویل گرفتن واحد مسکونی کند.
5	مثلاً اگر قرار است ۸۵ متر تحویل بگیرد باید بتواند به آن تعداد اوراق تامین کند و یا اینکه اوراق را در سررسید با سود مشخصی که در نظر گرفته شده است تسویه نقدی کند.
6	علاوه بر این می توان با قرار دادن اوراق اختیار خرید و فروش تبعی روی اوراق، ریسک ناشر و همچنین ریسک خریدار را مدیریت کرد.
7	لذا تمامی اقداماتی که روی اوراق سلف موازی استاندارد قابل پیاده سازی است، روی این اوراق هم قابلیت اجرایی دارد.
8	اگر برای این طرح، اوراق سلف موازی بدون اختیار خرید تبعی تعریف شود پوشش ریسک را در اختیار خریدار اوراق قرار می‌دهد به طوری که اگر خریدار نمی تواند کل واحد را یکجا خریداری کند می‌تواند متراژ مورد نظر خود را بخرد و مابقی را به مرور خریداری کند.
9	اگر هم نتوانست به آن تعداد تامین کند میتواند در سررسید، اوراق را در بازار به قیمت روز به فروش برساند و پولش را تحویل بگیرد که اگر در این مدت افزایش قیمتی در ملک صورت گرفته باشد روی این اوراق خودش را منعکس خواهد کرد.
10	بر اساس گفته های علیرضا ناصرپور، معاون بورس کالای ایران، طرح فروش متری مسکن در پروژه های انبوه سازی اجرایی شده و استاندارد سازی آن به این صورت است که معمولاً یک متراژ پایه داخل یک ساختمان در نظر گرفته شده و قیمت اوراق سلفی که منتشر می‌شود بر مبنای واحد پایه خواهد بود و در سر رسید اگر کسی بخواهد واحد دیگری را تعیین کند صرف و کسر متراژ واحدهای دیگر بر مبنای واحد پایه تعیین می‌شود که این موضوع قبل از انتشار نیز در امیدنامه ذکر می‌شود.
11	به گفته وی یکی از اهداف اجرایی شدن این طرح این است که در شرایط تورمی بتواند به خانه دار شدن مردم و خریداران مسکن کمک کند.
12	ضمن اینکه برای سازندگان انبوه مسکن نیز روش مناسب تامین مالی به شمار می رود.
13	ناصر پور با بیان اینکه زیرساخت‌های اجرایی شدن فروش متری مسکن در بورس کالای ایران فراهم است عنوان کرد: این طرح نیاز به تصویب در شورای عالی بورس ندارد زیرا اوراق سلف موازی استاندارد در گذشته در شورای عالی بورس به تصویب رسیده و می توان بر مبنای آن طرح پیش فروش متری مسکن را راه اندازی کرد.
14	به گزارش ایسنا، از روز ۱۶ اردیبهشت ماه سال جاری تفاهم نهایی بین وزارت راه و شهرسازی و سازمان بورس برای تامین مالی پروژه‌های مسکن و حمل و نقل از طریق بازار سرمایه انجام شد.
15	در صورتی که در صحن دولت با این طرح موافقت صورت گیرد در فاز اول قرار است ۱۰۰۰ واحد مسکونی از این طریق تامین مالی شود.
16	محمود محمودزاده معاون وزیر راه و شهرسازی معتقد است که بورس مسکن سوددهی مناسبی را برای سهامداران خواهد داشت.
