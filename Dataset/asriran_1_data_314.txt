asriran_1_data###روزشمار پرداخت طلب خارجی ها به جریان افتاد/ استقلال دیاباته را حفظ می کند، به هر قیمتی!###https://www.asriran.com/fa/news/712896/روزشمار-پرداخت-طلب-خارجی-ها-به-جریان-افتاد-استقلال-دیاباته-را-حفظ-می-کند-به-هر-قیمتی###['ورزشی']###2020-02-09 10:20:00###۷۱۲۸۹۶###['استقلال', 'دیاباته']
4
1	در روزهایی که استقلال مرحله گروهی لیگ قهرمانان آسیا را آغاز می کند، حفظ دو مهره ارزشمند خارجی این تیم، یکی از مهم ترین اهداف مدیریتی آبی هاست.
2	به گزارش "ورزش سه"، شیخ دیاباته و هروویه میلیچ دو خارجی موفق لیگ در این فصل بوده اند.
3	دیاباته که در نیم فصل اول با مهدی قائدی زوجی مخوف ساخته بود، یکی از محبوب ترین بازیکنان فعلی استقلال است و حتی در روزهایی که ارسلان مطهری گل های حساسی برای این تیم می زند، باز هم هواداران به دنبال پیگیری اخبار مصدومیت او هستند که هرچه زودتر این مهاجم 194 سانتی را با پیراهن آبی ببینند.
4	هروویه میلیچ هم اگرچه در روزهای ابتدایی که به استقلال پیوسته بود، نمایش ویژه ای نداشت اما در هفته های اخیر تبدیل به یک مهره کلیدی در پست پیستون چپ شده و عملکرد فوق العاده او در بازی با الریان نشان داد که در بازی های حساس چقدر می تواند موثر باشد.
5	امروز گفته شد این دو خارجی استقلال که پرداخت حقوق شان مدتی است عقب افتاده، اگر تا سه شنبه مطالبات خود را دریافت نکنند می توانند قراردادشان را به صورت یک طرفه فسخ کنند.
6	این موضوعی است که مدیران استقلال هم آن را تایید کرده اند.
7	باتوجه به درخشش شیخ دیاباته و میلیچ در رقابت های این فصل، هواداران استقلال به شدت نگران از دست دادن این دو بازیکن خارجی هستند اما خلیل زاده می گوید که نهایتاً تا دوشنبه حقوق آن ها پرداخت خواهد شد.
8	در واقع حفظ دیاباته و میلیچ، از هر هدف نقل و انتقالاتی دیگری مهم تر است و اگر این دو بخواهند فسخ قرارداد کنند، استقلال در ادامه فصل لطمه سختی خواهد خورد.
9	این فعل و انفعالات درست در همان روزی اتفاق می افتد که باشگاه استقلال شماره حسابی را برای جذب کمک های هواداری اعلام کرده است.
10	کاری که پیش از این هم در استقلال و پرسپولیس تجربه شده بود و البته نتیجه بخش نبود.
11	طرفداران این دوتیم در سال های اخیر، با پیوستن به سامانه های هواداری عملاً به طور مستمر به تیم های خود کمک می کنند اما گاهی مدیران استقلال و پرسپولیس ترجیح می دهند که روش دریافت کمک مستقیم از هواداران را امتحان کنند.
12	یک نمونه ناموفق جذب کمک های مستقیم، اقدام باشگاه پرسپولیس در سال 95 بود.
13	در آن سال پرسپولیس با شعار «هر هوادار = یک اسپانسر» این روش را آزمایش کرد و علی اکبر طاهری، مدیر عامل وقت تیم، از هواداران خواست که هرکدام مبلغ 5 هزار تومان به شماره حساب اعلام شده، واریز کنند اما برخلاف انتظار مدیران پرسپولیس خبری از واریزهای متعدد و مانده حساب چندین میلیاردی نبود و گفته شد مجموع کمک های مردمی، چیزی حدود 600 میلیون تومان بوده است.
