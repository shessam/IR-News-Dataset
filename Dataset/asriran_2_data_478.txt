asriran_2_data###طارمی مدرس هنر پنالتی گرفتن در پرتغال###https://www.asriran.com/fa/news/704293/طارمی-مدرس-هنر-پنالتی-گرفتن-در-پرتغال###['ورزشی']###2019-12-18 13:41:00###۷۰۴۲۹۳###['پرتغال', 'طارمی']
6
1	در بازگشت به ترکیب اصلی ریوآوه این تیم با نمایش تاثیرگذار مهدی طارمی توانست از مرحله یک هشتم نهایی جان سالم به در برده و به جمع هشت تیم پایانی جام حذفی پرتغال برسد، جایی که در قرعه کشی ممکن است طعم تقابل با یکی از غول های بزرگ این کشور برای رسیدن به نیمه نهایی را بچشد.
2	به گزارش ورزش سه، مهاجم ملی پوش ایرانی با وجود این که در برد 20 مقابل مارینهنس نامش در میان گلزنان دیده نشد اما در دقیقه 60 این بازی و در حالی که ریوآوه با یک گل از میزبان پیش بود دوباره با زرنگی خاص خود از حریف پنالتی گرفت تا به واسطه همین صحنه جنجالی مورد توجه رسانه ها قرار بگیرد.
3	طارمی که تا پیش از این با 5 گل زده و گرفتن 4 پنالتی به آماری جال توجه دست یافته بود شب گذشته در حالی پنجمین پنالتی را برای ریوآوه با زرنگی گرفت که رسانه های پرتغالی این هنر مهدی را بولد کرده و به آن پرداختند.
4	روزنامه diarioleiria چاپ لیسبون در گزارش خود از برتری ریوآوه و صعود شاگردان کاراخال به جمع هشت تیم برتر جام حذفی پرتغال با اشاره به هنر پنالتی گرفتن طارمی از مدافعان حریف به صحنه اتفاق افتاده در محوطه جریمه مارینهنس پرداخت و نوشت:« در توصیف این صحنه باید نوشت طارمی پنالتی گرفت چون مدافع حریف قصدی برای پنالتی نداشت و برای توپ تکل زد.
5	مهاجم ایرانی که پیش از این هم هنر خود در گرفتن پنالتی را نشان داده بود این بار هم با زرنگی خاصی داور را مجبور کرد تا بر سوت خود به نشان پنالتی بدمد».
6	شاید اولین بار هنر ستاره ایرانی در گرفتن پنالتی از رقیبان در بازی مهم با اسپورتینگ لیسبون به چشم آمد، جایی که طارمی سه بار داور را مجبور کرد تا خطای روی این بازیکن در محوطه جریمه را سوت بزند و ورزشگاه خانگی اسپورتینگ را در بهت و حیرت فرو ببرد.
7	لیسبونی ها که تصور نمی کردند مهاجم ایرانی ریوآوه سه بار از مدافعان این تیم پنالتی بگیرد بعد از بازی واکنش های زیادی به این هنر نشان دادند درست مثل رسانه های مهم پرتغال که القاب جالبی برای طارمی در نظر گرفتند.
8	کارلوس کارواخال در توصیف توانایی های طارمی در پنالتی گرفتن گفت:«مهدی از انعطاف بدنی فوق العاده ای برخوردار است که گام های بلند و سرعت خوب این بازیکن در لحظه عبور از یار مستقیم هر مدافعی را وادار می کند تا روی او خطا کند.
9	برخلاف این که بسیاری اعتقاد دارند طارمی از مدافعان پنالتی می گیرد من اعتقاد دارم روی این بازیکن خطای پنالتی صورت می گیرد».
10	البته پنجمین پنالتی مهدی در این فصل برای ریوآوه به تور دروازه نچسبید تا آمار 5 پاس گل(در اروپا بازیکنی که پنالتی می گیرد آمار پاس گل برایش ثبت می شود) برای او درج شود اما هنر بالای مهدی در پنالتی گرفتن همه توجهات را معطوف او کرده است.
11	ستاره 27 ساله بوشهری چه آن زمان که برای پرسپولیس در لیگ برتر ایران بازی می کرد چه روزهایی که در لیگ ستارگان قطر برای الغرافه توپ می زد همواره آمار قابل توجهی در گرفتن پنالتی از خود به ثبت رسانده است تا جایی که چندی پیش رسانه های معتبر پرتغالی همچون ABOLA به طارمی لقب "پنالتی گیر"داد، لقبی که با فشار به داوران برای سوت زدن خطاهای انجام شده روی طارمی می تواند از این پس به ضرر ستاره ایرانی ریوآوه نیز تمام شود.
12	بازیکنی که در فصل جاری رقابت های باشگاهی پرتغال هنوز کسی به آمار پنالتی گرفتن او از رقبا نرسیده و با این روند ممکن است رکوردی جاودانه نیز از خود برجا بگذارد.
