asriran_1_data###عابدینی: مذاکرات فرهاد مجیدی با پرسپولیس چقدر جدی بود/ جواد زرینچه چند قدم تا پرسپولیسی شدن فاصله داشت###https://www.asriran.com/fa/news/710904/عابدینی-مذاکرات-فرهاد-مجیدی-با-پرسپولیس-چقدر-جدی-بود-جواد-زرینچه-چند-قدم-تا-پرسپولیسی-شدن-فاصله-داشت###['ورزشی']###2020-01-27 11:43:00###۷۱۰۹۰۴###['عابدینی', 'استقلال']
13@@@14@@@15
1	مدیرعامل اسبق باشگاه پرسپولیس به ادعاهای علی فتح الله زاده پاسخ داد.
2	به گزارش آی اسپورت، امیر عابدینی در گفت‌وگو با برنامه سلام صبح بخیر، در این خصوص توضیح داد: آقای فتح الله زاده هم دوست من است هم همکار من است و ما دو رقیب و رفیق خوب بودیم.
3	او دلش تنگ شده و گاهی مطالبی می گوید که کل کل های خوب آن دوره یادآوری شود و مردم شاید از این کری خوانی ها لذت ببرند.
4	او مطالبی را عنوان می کند که آن زمان در بمب هایی که منفجر میکرد مطرح می شد.
5	اول آقای مهدوی کیا را عرض می کنم که او را از باشگاه کشاورز هم خواسته بودند و او مذاکراتی کرده بود.
6	بعد از باشگاه کشاورز با اخوی بزرگش پیش ما آمد.
7	در صحبت هایی که با هم داشتیم از او پرسیدم این باشگاه چقدر به او پرداخت می کند؟ گفت سه میلیون تومان.
8	آن زمان این مبلغ کم نبود و من گفتم یک و نیم میلیون تومان می دهم تا تو برای تیم بزرگسال پذیرفته شوی.
9	او آن موقع در تیم امید بازی می کرد اما بازیکنی با درخشش خاص بود.
10	شاید همه تیم ها مهدی مهدوی کیا را می خواستند ولی ما شدیدا دنبال او بودیم اما او این اقبال را به ما داد و از همان مبلغ 1 و نیم میلیون تومان قرارداد استقبال کرد.
11	ایشان به هیچ عنوان با استقلال نه مذاکراتی داشته و نه قراردادی منعقد کرده.
12	من تعجب می کنم اصلا این حرفها زده می شود که چه اتفاقی بیفتد؟ اصلا قبول.
13	آقای فتح الله زاده با تمام بازیکنان ایران قرارداد امضا کرده بود اما آنها به پرسپولیس آمدند!
14	معنا و مفهوم این را هم هوادار متوجه می شود.
15	به خصوص هواداری که آن زمان فوتبال را تعقیب می کرد و امروز با تاریخ فوتبال غریبه نیست.
16	گاهی سر بازیکن گرفتن حرف و حدیث بود.
17	آقای مومن زاده از طریق دکتر نیکخواه در دفتر من برای عقد قرارداد حاضر شد و پیش نویسی تهیه می کردند.
18	جالب است وقتی با او از نزدیک صحبت کردم، به او گفتم دوست داری استقلالی باشی یا پرسپولیسی.
19	او گفت آقای عابدینی من بی تعارف استقلالی هستم.
20	من هم بی چک و چانه با او دست دادم خداحافظی کردم و گفتم شما به استقلال بروید.
21	ان شاءالله روزگار فوتبالی خوبی داشته باشی.
22	احمد مومن زاده هست و این سوال را می شود از او کرد که آیا من یک واو پس و پیش می گویم؟ درباره اینکه می گویند او سر زمین ما آمده و غیره.
23	ما که مالیخولیایی نبودیم و یک باشگاه بزرگ را اداره می کردیم، این حرفها برای کسانی است که یک بقالی را هم به سختی می توانند اداره کنند.
24	در بازی هایی که ما در کویت داشتیم برایمان یار کمکی آمد.
25	من جواد زرینچه را خیلی دوست داشتم و زمانی هم که در تیم ملی بازی می کرد مثل صادق ورمزیار و دیگر بچه های استقلال بود که به آنها علاقه عجیبی داشتم.
26	او بعد از سال 74 پیش من آمد.
27	با چه کسی آمد؟ با شهرام زمانی و من اسم همه شاهدها را هم می گویم.
28	او به شرکتی آمد که من مدیرعامل آن بودم.
29	او نگرانی های خود از باشگاه و شرایط نامیمون آن زمان باشگاه را مطرح کرد و گفت همه بچه ها خیلی دوست دارند بروند.
30	گفتم اگر همه هم بخواهند بروند تو به عنوان کسی که اسطوره آن باشگاه هستی نباید بروی تا شیرازه آن باشگاه از هم نپاشد.
31	فکر می کنم کسانی که صادق هستند مثل آقایان جباری و منزوی می توانند شهادت بدهند که چه اتفاقاتی افتاد که این دو باشگاه بیشتر به هم نزدیک شوند و رقیب باشند.
32	به هر حال آقای فتح الله زاده دوست من است و گاهی دوست دارد مطالبی را عنوان کند و شنیده شود.
33	من فکر می کنم او این روزها خیلی دوست دارد مدیرعامل شود و خدا کمک کند که به آرزوی خود برسد!آقای علی کریمی اگر با ایشان امضای قرارداد داشته می توانند قرارداد را رو کنند.
34	من معتقدم هرکسی اسطوره بوده ایشان می گوید می خواسته به استقلال بیاید.
35	خوب است نگفته آقای کریم باقری و آقای دایی می خواسته به این تیم بیایند!
36	این ها احتمالا رفته اند یک دوری در استقلال زده اند بعد پیش ما آمده اند!
37	به هر حال این حرف و حدیث ها در فوتبال هست، آدم باید با آرزوهایش زندگی کند و برای آرزوهای از دست رفته اش هم زیاد غصه نخورد.
38	فرهاد مجیدی وقتی بهمن بود، من فکر کردم او می تواند بازیکن خیلی خوب برای پرسپولیس باشد و از انعقاد قرارداد با او استقبال کردم.
39	او آمد و پیش نویس قرارداد نوشته شد اما به دلایلی منتفی شد.
40	این به آن معنا نیست که فرهاد مجیدی این قرارداد را منتفی کرد، بلکه او بعدها با تمام وجود استقلالی شد.
41	صحبتی هم که آن روز با من کرد این بود که بیشتر خانواده ما استقلالی هستند، درباره بازیکنی که اگر به پرسپولیس بیاید دچار مشکل خانوادگی می شود باید با خرد نگاه کرد و باید بازیکنی را جذب کرد که روحیاتش با باشگاه پرسپولیس هماهنگ باشد و سابقه فامیلی داشته باشد.
42	به همین دلیل فرهاد مجیدی هم با ما قرارداد منعقد نکرد.
