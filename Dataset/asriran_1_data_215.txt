asriran_1_data###آیت الله محمدی عراقی: مردم‌ ما با بیکاری و فقر روبه رو هستند و از دستاوردهای انقلاب خبر ندارند/ باید به مردم بگوییم که مردم ژاپن و آلمان چگونه با روزی ۱۶ ساعت کار کردن منجر به پیروزی و پیشرفت کشورشان شدند###https://www.asriran.com/fa/news/711376/آیت-الله-محمدی-عراقی-مردم‌-ما-با-بیکاری-و-فقر-روبه-رو-هستند-و-از-دستاوردهای-انقلاب-خبر-ندارند-باید-به-مردم-بگوییم-که-مردم-ژاپن-و-آلمان-چگونه-با-روزی-۱۶-ساعت-کار-کردن-منجر-به-پیروزی-و-پیشرفت-کشورشان-شدند###['سیاسی']###2020-01-30 15:28:00###۷۱۱۳۷۶###['عراقی', 'انتخابات']
6
1	عضو مجمع تشخیص مصلحت نظام گفت: مردم‌ باید به خوبی اهمیت انتخابات در کشور را درک‌ کنند تا مسائل و مشکلات اقتصادی مانع حضور آنها پای صندوق‌های رای نشود.
2	به گزارش ایرنا، آیت الله محمود محمدی عراقی روز پنجشنبه در نشست استاندار کرمانشاه با ائمه جمعه استان که در استانداری برگزار شد، به حوادث اخیر اشاره کرد و اظهارداشت: روز تشییع پیکر مطهر حاج قاسم‌ سلیمانی و سیلی موشکی سپاه به آمریکا یوم الله بود.
3	وی به فرا رسیدن یوم الله ۲۲ بهمن نیز اشاره کرد و گفت: باید ائمه جمعه به جوانان بگویند که رژیم‌ ستم شاهی چه ظلمی به مردم می‌ کرد و منابع ملت را چگونه آمریکایی ها غارت می کردند.
4	نماینده مردم کرمانشاه در مجلس خبرگان رهبری یادآور شد: طرح های ساماندهی آب های گرمسیری و سردسیری غرب کشور از طرح های بزرگی هستند که در این منطقه از برکات انقلاب اجرایی می شوند.
5	محمدی عراقی افزود: این طرح ها برای مدت های طولانی و حتی پیش از انقلاب بلاتکلیف مانده بودند که در نهایت با عنایت رهبری به نتیجه رسیدند.
6	وی تاکید کرد: مردم‌ ما با بیکاری و فقر روبه رو هستند و از دستاوردهای انقلاب خبر ندارند از این رو باید آنها را به خوبی با این موفقیت ها آشنا کرد.
7	عضو مجمع تشخیص مصلحت نظام با بیان اینکه مساله مهم پیش روی کشور امیددادن به مردم و برگزاری انتخاباتی پرشور است، گفت: مردم‌ باید به خوبی اهمیت انتخابات در کشور را درک‌ کنند تا مسائل و مشکلات اقتصادی مانع حضور آنها پای صندوق های رای نشود.
8	محمدی عراقی با تاکید بر اینکه ما باید این دوران سخت را با کمک مردم پشت سر بگذاریم، عنوان کرد: باید به مردم بگوییم که مردم ژاپن و آلمان چگونه با روزی ۱۶ ساعت کار کردن منجر به پیروزی و پیشرفت کشورشان شدند.
9	وی افزود: از نامزدهای انتخابات بخواهیم که حدود شرعی را رعایت کنند، وعده دروغ ندهند و یکدیگر را تخریب نکنند.
10	استان کرمانشاه با ۲ میلیون نفر جمعیت دارای هشت کرسی نمایندگی در مجلس شورای اسلامی است.
11	انتخابات یازدهمین دوره مجلس شورای اسلامی دوم اسفند ماه ۹۸ بطور همزمان در سراسر کشور برگزار می‌شود.
