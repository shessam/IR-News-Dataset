asriran_1_data###پناهجویان سوری در ترکیه همچنان مجبور به فروش اعضای بدن خود هستند###https://www.asriran.com/fa/news/731611/پناهجویان-سوری-در-ترکیه-همچنان-مجبور-به-فروش-اعضای-بدن-خود-هستند###['بین الملل']###2020-06-03 12:58:00###۷۳۱۶۱۱###['ترکیه', 'سوریه', 'پناهجویان']
6
1	برخی رسانه‌ها گزارش می‌دهند، پناهجویان سوری در ترکیه مجبور به فروش اعضای بدنشان برای تأمین نیازهای روزانه خود هستند.
2	به گزارش ایسنا، روزنامه امارات الیوم در گزارشی نوشت: ابوعبدالله هنوز هم دردهایی در پشتش دارد.
3	این آواره سوری که از چهار سال پیش در ترکیه زندگی می‌کند مجبور شد یکی از کلیه‌های خود را بفروشد تا بتواند زندگی کند.
4	داستان ابوعبدالله زمانی آغاز شد که اطلاعیه‌هایی را در فیسبوک درباره خرید و فروش اعضای بدن دید.
5	ابوعبدالله با یکی از دلالان به توافق رسید که کلیه‌اش را به مبلغ ۱۰ هزار دلار بفروشد.
6	با اینکه تجارت اعضای بدن انسان در ترکیه ممنوع است اما کسانی که روابط خانوادگی دارند می‌توانند این کار را انجام دهند و دلالان از همین مساله برای پیشبرد هدف خود استفاده می‌کنند.
7	ابوعبدالله قبل از اینکه به اتاق عمل برود گفته بود که با فردی که کلیه به او پیوند زده می‌شود رابطه خانوادگی دارد.
8	زمانی که ضمانت شفاهی کافی نباشد اسناد و مدارک را جعل می‌کنند.
9	بعد از پایان عمل جراحی ابوعبدالله تنها به نیمی از مبلغی که با آن توافق کرده بودند دست یافت و بعدا تاجر مذکور تلفنش را قطع کرد و ناپدید شد.
10	پناهجویان دیگر نیز داستان‌های مشابهی دارند مثل ام محمد که مادر سه بچه است و مجبور شد نصف کبدش را در ازای ۴۰۰۰ دلار برای پرداخت اجاره بهای دو سال بپردازد.
11	یقظان الشیشکلی، تاجر سوری که سازمان کمک به پناهجویان در ترکیه را تأسیس کرده از فروش اعضای بدن پناهجویان تعجب نکرد و گفت: آن‌ها گزینه دیگری ندارند.
12	آن‌ها فکر می‌کنند "اگر مُردم ایرادی ندارد حداقل پولی برای خانواده‌ام به دست می‌آورم".
13	شرایطی که آوارگان در آنجا زندگی می‌کنند بسیار بد است و بعضی شب‌ها بدون جا و غذا هستند.
14	اما محمد که پزشک سوری در ترکیه است معتقد است دلایل دیگری پشت فروش برخی از اعضای بدن پناهجویان وجود دارد.
15	وی گفت: دلیل این مساله فقط، ناآگاهی و فریب خوردن با وعده‌های دلالان است.
16	بسیاری از پناهجویان که احتمالا اوضاع‌شان بدتر از ابوعبدالله یا ام محمد است به دنبال این روش‌ها نمی‌روند و مشکلات مالی‌شان را به نحو دیگری حل می‌کنند.
17	وی از مقامات ترکیه خواست نظارت خود را بر بیمارستان افزایش دهند و جلوی قاچاقچیان اعضای بدن را بگیرند.
18	موضوع فروش اعضای بدن از سوی پناهجویان در ترکیه مساله جدیدی نیست.
19	ژوئیه ۲۰۱۹ این موضوع در رأس عناوین روزنامه‌های ترکیه بود.
20	پلیس یک پناهجوی سوری را در یکی از بیمارستان‌های استانبول قبل از شروع عمل جراحی برای فروش کلیه‌اش به مبلغ ۱۰ هزار دلار بازداشت کرد.
21	به رغم اینکه مقامات ترکیه دلالان و تاجران اعضای بدن انسان را تحت تعقیب قرار می‌دهند یکی از دلالان اعلام کرد که او هنوز به فعالیتش ادامه می‌دهد و ده‌ها عمل مشابه انجام داده‌ است.
22	شبکه اول تلویزیون آلمان نیز در یک تحقیقات دو سال پیش اعلام کرد که پناهجویان سوری اعضای بدنشان را در ترکیه برای تأمین نیازهایشان می‌فروشند و بیشتر مشتریان ثروتمندان کشورهای غربی هستند.
23	کسی که کلیه ابوعبدالله را خرید به نظر می‌رسد یک شهروند اروپایی بوده باشد.
24	محمد تأکید کرد که کشورهای اروپایی نیز مسؤولیت اوضاع نامناسب پناهجویان سوری در ترکیه را برعهده دارند.
25	کشورهای اروپایی می‌توانند به کاهش مشکل فروش اعضای بدن پناهجویان کمک کنند.
26	به گفته محمد، حل مشکلات پناهجویان سوری در ترکیه تنها از طریق بازگشت آوارگان به کشورشان ممکن است.
