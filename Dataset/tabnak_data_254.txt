tabnak_data###شلیک چهار موشک به منطقه سبز بغداد و ساختمان سفارت آمریکا / تمایل شاهزاده چارلز برای سفر به ایران / واکنش عبدالمهدی به حمله موشکی به سفارت آمریکا در بغداد / دوازده نصیحت مقتدا صدر به تظاهرکنندگان عراقی###https://www.tabnak.ir/fa/news/954830/شلیک-چهار-موشک-به-منطقه-سبز-بغداد-و-ساختمان-سفارت-آمریکا-تمایل-شاهزاده-چارلز-برای-سفر-به-ایران-واکنش-عبدالمهدی-به-حمله-موشکی-به-سفارت-آمریکا-در-بغداد-دوازده-نصیحت-مقتدا-صدر-به-تظاهرکنندگان-عراقی###['صفحه نخست', 'بین\u200cالملل']###2020-01-27 09:31:00###۹۵۴۸۳۰###['تحولات خاورمیانه', 'تحولات سوریه', 'تحولات عراق', 'تحولات یمن', 'ایران و آمریکا', 'روسیه', 'برجام', 'اروپا']
1@@@2
1	واکنش عبدالمهدی به حمله موشکی به سفارت آمریکا در بغداد، تمایل شاهزاده چارلز برای سفر به ایران، آماده باش ارتش اسرائیل برای مقابله با پیامد‌های رونمایی معامله قرن و ۱۲ نصیحت مقتدا صدر به تظاهرکنندگان عراقی، از جمله مهم‌ترین خبر‌ها و رویداد‌های مرتبط با خاورمیانه در ۲۴ ساعت گذشته بوده اند.
2	در این میان، باید به شلیک چهار موشک به منطقه سبز بغداد و ساختمان سفارت آمریکا نیز اشاره کرد.
3	به گزارش «تابناک»؛ منابع خبری عصر یکشنبه از شلیک چند راکت به منطقه سبز بغداد ـ که سفارت آمریکا در آنجاست ـ خبر دادند.
4	شبکه خبری «السومریه نیوز» عراق، نخست خبر داد که چند راکت به اطراف سفارت آمریکا در منطقه سبز بغداد شلیک شده است و سپس به نقل از یک منبع امنیتی خبر داد، یکی از موشک‌های کاتیوشای شلیک شده به منطقه سبز در بغداد، به ساختمان سفارت آمریکا برخورد کرده است.
5	برخی منابع خبری، تعداد راکت‌های شلیک شده به منطقه سبز را چهار فروند و برخی منابع دیگر نیز تعداد آن‌ها را پنج فروند اعلام کرده‌اند؛ در پی شلیک این راکت‌ها، آژیر خطر در منطقه سبز بغداد به صدا درآمد.
6	شبکه خبری المیادین نیز به نقل از منابع امنیتی اعلام کرد که چهار راکت شلیک شده داخل مجتمع‌های سفارت آمریکا در منطقه سبز برخورد کرده‌اند.
7	طی هفته‌های اخیر منطقه سبز بغداد و سفارت آمریکا در این منطقه شاهد حملات راکتی متعددی بوده است.
8	«جواد الطلیباوی» از فرماندهان «عصائب اهل الحق» پیشتر اعلام کرده بود، هیچ یک از گروه‌های «الحشد الشعبی» ارتباطی با حملات راکتی به منطقه سبز بغداد ندارند و آن‌ها از زمان شهادت فرماندهان «قاسم سلیمانی» و «ابومهدی المهندس» هیچ عملیات یا فعالیت نظامی نداشته‌اند.
9	وی تاکید کرده بود: «این شرم آور است که اینچنین پاسخ یا ضرباتی به گروه‌های مقاومت نسبت داده شود؛ گروه‌های مقاومت دیگر از راکت‌های کاتیوشا استفاده نمی‌کنند و این راکت‌ها حتی در ساده‌ترین عملیات هم به درد نمی‌خورد.
10	»الطلیباوی تاکید کرد: «پاسخ گروه‌های مقاومت "واقعا سخت" خواهد بود و روز‌های آینده آبستن غافلگیری است.
11	»نخست وزیر عراق با صدور بیانیه‌ای، حمله موشکی به سفارت آمریکا در بغداد را محکوم کرد.
12	به گزارش بغداد الیوم، عادل عبدالمهدی، نخست وزیر عراق در این بیانیه گفت: مجددا با شلیک چندین موشک به سفارت آمریکا به یک هیات دیپلماتیک خارجی تعرض شد.
13	ما چنین اقدامات خارج از قانون را رد و محکوم می‌کنیم.
14	چنین رفتار‌های زشتی باعث تضعیف دولت می‌شود و به حاکمیت عراق لطمه وارد می‌کند و باعث شکستن حرمت هیئت‌های دیپلماتیک در کشور ما می‌شود.
15	وی در ادامه افزود: هدف قرار دادن سفارت آمریکا، عراق را به میدان جنگ مبدل می‌کند.
16	به نیرو‌های عراقی دستور داده‌ایم تا پراکنده و مستقر شوند و به منظور جلوگیری از تکرار چنین حملاتی، اقدامات لازم را انجام دهند و عاملان شلیک این موشک‌ها را دستگیر کنند تا در دادگاه مجازات شوند.
17	چنین رفتار‌های شخصی و غیرمسئولانه‌ای، باعث می‌شود تا عراق تاوان پیامد‌های خطرناک آن را پس دهد و به منافع ما ضرر وارد شده و رابطه ما با کشور‌های دوست خدشه دار شود و باعث گردد عراق به میدان جنگ تبدیل شود، به ویژه که دولت از طریق قانونی و پارلمان، خواستار خارج شدن نیرو‌های خارجی از عراق شده است.
18	عبدالمهدی تصریح کرد: دولت عراق از تمامی هیات‌ها و اماکن دیپلماتیک حمایت می‌کند و اقدامات قانونی لازم را انجام خواهد داد.
19	وی گفت: از تمامی طرف‌های مسئول می‌خواهیم برای اجرای تعهدات عراق تلاش کرده و به ما کمک کنند تا مانع چنین اقداماتی بشویم که نتایج ناخوشایندی برای عراق به دنبال دارند.
20	پرنس چارلز در مصاحبه با ساندی تایمز گفت: علاقه مندم تا یک سفر رسمی به ایران داشته باشم.
21	بله واقعا تمایل دارم به ایران بروم.
22	وی در ادامه افزود: می‌دانم که ایران یک بخش مهم از جهان برای قرن‌های متمادی بوده و سهم بسیار مهمی در علم و دانش بشری، فرهنگ، شعر و هنر داشته است.
23	منظور من این است که ایرانی‌ها مردم واقعا فوق العاده‌ای هستند.
24	سخنگوی پرنس چارلز درباره سفر‌های آتی خاندان سلطنتی انگلیس، گفت: هنوز هیچ برنامه رسمی برای سفر شاهزاده ولز به ایران وجود نداردچارلز به ساندی تایمز گفته است که سعی می‌کند تا نقش یک میانجیگر صلح را ایفا کند و برای صلح در خاورمیانه دعا می‌کند.
25	وی تاکید کرد: فکر می‌کنم مهمترین چیز یک صلح پایدار و منصفانه است.
26	در فوریه ۲۰۰۴ میلادی، پرنس چارلز، نخستین عضو خاندان سلطنتی بریتانیا بود که پس از ۱۹۷۹ میلادی به ایران سفر کرده است.
27	وی پس از زلزله شدید بم در سال ۲۰۰۳ به ایران سفر کرد.
28	به احتمال زیاد، طرح سازش مورد نظر «دونالد ترامپ» رئیس جمهوری آمریکا به نام معامله قرن در هفته جاری رونمایی می‌شود و در همین رابطه روزنامه جروزالیم پست با اشاره به اینکه این اقدام می‌تواند موجب بروز اعتراضات و یا حتی حملاتی علیه اسرائیل شود، از آماده باش ارتش رژیم صهیونیستی خبر داده است.
29	به نوشته جروزالیم پست، قرار بود روز یکشنبه نشستی با حضور رئیس ستاد مشترک ارتش اسرائیل و سایر فرماندهان بلندپایه ارتش برگزار شود؛ اما به دلیل حساسیت اوضاع این نشست لغو شده است.
30	در همین رابطه، روز یکشنبه بنیامین نتانیاهو، نخست وزیر رژیم صهیونیستی گفت: اعلام قریب الوقوع اجرای معامله قرن از سوی دونالد ترامپ رئیس جمهوری آمریکا، فرصت تکرار نشدنی است.
31	وی پیش از ترک فلسطین اشغالی به مقصد واشنگتن افزود: چنین فرصتی یک بار در تاریخ تکرار می‌شود و نباید آن را از دست داد.
32	ما اکنون بیش از هر زمان دیگر، دوستی بزرگ در کاخ سفید داریم لذا امروز بزرگترین فرصت برای ماست.
33	مقتدا صدر، رهبر جریان صدر عراق با صدور بیانیه‌ای اعلام کرد: خواسته‌های اصلاح طلبانه مردم، ضروری است، به ویژه این که سیاستمداران به مواضع قبلی خود ادامه داده‌اند؛ اما آنچه تا به امروز به آن توجه می‌کردم، وجهه انقلابیون ملی‌گرا بوده است، به ویژه این که فساد را نمی‌توان با فساد دیگری از بین برد.
34	دستورالعمل‌های خارجی شک برانگیز هستند، به همین خاطر توصیه می‌کنم:۱ مسالمت آمیز بودن انقلاب حفظ شود که این مساله به معنای عدم حمل سلاح نیست.
35	۲ افراد خطاکار فورا و علنی طرد شوند، زیرا که ماندن این افراد تحت هر عنوان و بهانه‌ای به قیمت عمومیت یافتن خطا‌ها خواهد بود.
36	۳ به اموال دولتی یا خصوصی لطمه‌ای وارد نشود.
37	۴تحت هیچ عنوان نباید راه‌ها مسدود شود، چون این اقدام باعث ضرر وارد کردن به منافع عمومی شهروندان می‌شود و تاثیر بسیار کمی بر مفسدین خواهد داشت.
38	۵ فعالیت مدارس در سراسر عراق از جمله الناصریه فورا از سر گرفته شود.
39	۶ اعلام برائت فوری از اشغالگران شفاف صورت گیرد تا این پیام رسانده شود که انقلاب عراق، انقلابی خالص و صرفا عراقی است که از بیرون از مرزها اداره نمی‌شود.
40	۷ اعلام دشمنی با تمامی کشورهای همسایه به این صورت، غیرقابل قبول است، با وجود اینکه من هم مانند شما در بسیاری از سیاست‌ها و رفتارهای آنها با عراق اختلاف نظر دارم اما دشمنی با تمامی این کشورها به نفع عراق نیست بلکه ما نیاز به عملکرد سیاسی سالم جهت تعامل با آنها داریم تا حاکمیت عراق و استقلال در تصمیم گیری کشور حفظ شود.
41	۸ نفوذ آشکار برخی از طرف‌های سیاسی فاسد به تحصن‌ها وجود دارد لذا فورا باید این مساله خاتمه یابد.
42	۹خطا و اشتباهات قانونی و اجتماعی به معنای آزادی نیست، بلکه باید همه اشخاصی که در این خصوص تخلفی مرتکب شده‌اند، بیرون رانده شوند.
43	۱۰ نه برای خودمان و نه برای شما راضی نیستیم که انقلاب توسط گروهی که رویکردهای مشکوک دارد و دانش و تجربه ندارد، مدیریت شود.
44	۱۱ انقلاب گام خوبی در مسیر اصلاح برداشت و رئیس جمهور باید یک شخصیت غیر جنجالی و بدون خصومت را برای تصدی پست نخست وزیری در نزدیک‌ترین زمان ممکن مامور کند تا طرح‌های خبیثانه خارجی ناکام بماند.
45	۱۲ در آخر بگویم راضی نیستم در تظاهرات‌تان عکس‌های من در دستتان باشد و یا شعاری به نفع من سر داده شود اما عکس این مساله باعث ناخرسندی من نخواهد شد، بلکه آن چیزی که باعث ناراحتی من خواهد بود این است که برخی از شما سعی داشتید جبهه مردمی را دچار دو دستگی کنید، پس در این مسیر قدم برندارید.
46	اگر این امر تحقق یاید، منصفانه است که نه تنها از انقلاب حمایت شود، بلکه تمام ملت نه تنها من، آن را تایید کنند، من تنها کاری را انجام می‌دهم که دین، وجدان و اخلاقم در سال های گذشته بر من دیکته کرد؛ اما اگر این امر تحقق نیابد به عنوان یک شهروند عراقی اعلام خواهم کرد که انقلاب ربوده یا منحرف شده است.
