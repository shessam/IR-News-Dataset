tabnak_data###اعلام تحریم‌های جدید آمریکا علیه ایران / انتقاد سازمان بهداشت جهانی از کشور‌های خاورمیانه در مورد کرونا / مخالفت گروه‌های شیعی عراق با معرفی الزرفی برای تشکیل دولت/ فشار انگلیس به آمریکا برای تسهیل تحریم‌ها علیه ایران###https://www.tabnak.ir/fa/news/966783/اعلام-تحریم‌های-جدید-آمریکا-علیه-ایران-انتقاد-سازمان-بهداشت-جهانی-از-کشور‌های-خاورمیانه-در-مورد-کرونا-مخالفت-گروه‌های-شیعی-عراق-با-معرفی-الزرفی-برای-تشکیل-دولت-فشار-انگلیس-به-آمریکا-برای-تسهیل-تحریم‌ها-علیه-ایران###['صفحه نخست', 'بین\u200cالملل']###2020-03-19 08:00:00###۹۶۶۷۸۳###['تحولات خاورمیانه', 'تحولات سوریه', 'تحولات عراق', 'تحولات یمن', 'ایران و آمریکا', 'اروپا', 'برجام']
1@@@2
1	انتقاد سازمان بهداشت جهانی از کشور‌های خاورمیانه در مورد کرونا، مخالفت گروه‌های شیعی عراق با معرفی الزرفی برای تشکیل دولت، فشار انگلیس به آمریکا برای تسهیل تحریم‌ها علیه ایران و پرواز هواپیما‌های آمریکایی بر فراز مقر‌های الحشد الشعبی در الانبار، از جمله مهم‌ترین خبر‌ها و رویداد‌های مرتبط با خاورمیانه در ۲۴ ساعت گذشته بوده اند.
2	در این میان، باید به اعلام تحریم‌های جدید آمریکا علیه ایران نیز اشاره کرد.
3	به گزارش «تابناک»؛ وزارت امور خارجه آمریکا روز چهارشنبه اعلام کرد که هفت شرکت را به دلیل نقض تحریم‌های یکجانبه این کشور علیه صنعت پتروشیمی ایران، هدف تحریم‌های جدید دولت آمریکا قرار گرفته‌اند.
4	وزارت امور خارجه آمریکا دیروز سه‌شنبه نیز ۹ شرکت مستقر در آفریقای جنوبی، هنگ‌کنگ و چین و همچنین ۳ فرد ایرانی را به‌ دلیل مشارکت در معاملات مهم برای خرید محصولات پتروشیمی از ایران تحریم کرده بود.
5	دولت ترامپ از زمان خروجش از برجام در اردیبهشت‌ماه ۹۷ تحریم‌های مختلفی را علیه ایران وضع کرده است تا به‌زعم خود ایران را پای میز مذاکره بیاورد.
6	هرچندتحریم‌های آمریکا مشکلاتی برای اقتصاد ایران به وجود آورده است، بانک جهانی و صندوق بین‌المللی پول در گزارش اخیر خود پیش‌بینی کرده‌اند با تخلیه شدن اثر تحریم‌ها، روند نزولی اقتصاد ایران در سال جاری میلادی پایان خواهد یافت.
7	چندی پیش، شبکه آمریکایی بلومبرگ نیز در گزارشی تأکید کرده بود که سیاست تحریم علیه ایران به آخر خط رسیده است و آمریکا گزینه‌های زیادی برای اعمال تحریم‌های بیشتر ندارد.
8	مقامات جمهوری اسلامی ایران حتی در روز‌های اوج تحریم‌ها نیز بار‌ها تأکید کردند که ایران هرگز مذاکره تحت فشار با دولتی را که به پیمان‌های قبلی خود پایبند نبوده است، نخواهد پذیرفت.
9	«احمد المنظری»، مدیر منطقه شرق مدیترانه در سازمان بهداشت جهانی گفت: رویکرد منطقه‌ای در قبال مبارزه با ویروس کرونا «نامتناسب» است و باید تلاش بیشتری در این زمینه صورت گیرد.
10	وی در یک کنفرانس ویدئویی با خبرنگاران گفت، تقویت دسترسی به اطلاعات به سازمان بهداشت جهانی این اجازه را می‌دهد که شیوع ویروس کرونا را با دقت ردیابی کند و اقدامات عمومی لازم را با سرعت بیشتری به کار بگیرد.
11	المنظری گفت: «متأسفانه حتی امروز که شرایط بحرانی شده است، اطلاعات مربوط به ویروس کرونا به شکلی ناکافی توسط برخی کشور‌ها به سازمان بهداشت جهانی مخابره می‌شود».
12	وی افزود: سازمان بهداشت جهانی در راستای پایش، افزایش تست‌های کرونا و حمایت از خانواده‌هایی که از بیمار مبتلا به «کووید۱۹» مراقبت می‌کنند یا تحت قرنطینه قرار دارند، تلا‌ش‌های متعددی انجام داده است.
13	المنظری گفت: «اما تلاش بیشتری باید انجام شود.
14	در بسیاری از کشورها هنوز زمان برای شتاب بخشیدن به تلاش‌ها وجود دارد».
15	برجسته‌ترین گروه‌های سیاسی شیعی عراق، روز چهارشنبه از اقدام برهم صالح، رئیس جمهور این کشور در مامور کردن عدنان الزرفی، رئیس فراکسیون ائتلاف "النصر" به ریاست حیدر العبادی برای تشکیل کابینه انتقاد کردند.
16	روز سه شنبه گروه‌های شیعی در منزل نوری المالکی، رئیس ائتلاف "دولت قانون" برای تبیین مواضع خود در این خصوص جمع شدند.
17	این گروه‌ها مشتمل بر ائتلاف "الفتح" به ریاست هادی العامری، دبیرکل سازمان بدر، ائتلاف "دولت قانون"، فراکسیون " العقد الوطنی" و فراکسیون "النهج الوطنی" است.
18	بعد از این نشست، گروه‌های سیاسی بیانیه‌ای را منتشر کردند که در آن مخالفت آشکار خود را با این روند اعلام و تاکید کردند: "برهم صالح به واسطه مخالفت با مامور کردن نامزد فراکسیون بزرگ با روشی توجیه‌ناپذیر و انتخاب کاندیدای دیگر بدون موافقت اکثریت فراکسیون‌های ذی‌ربط، همه اصول قانون اساسی و عرف بین‌الملل را زیر پای گذاشت؛ بنابراین، آنها همه شیوه‌ها و ابزارهای قانونی، سیاسی و مردمی را برای توقف این روند به کار خواهند بست".
19	این فراکسیون‌ها از شرکای خود خواستند تا "موضع ملی صریحی برای ممانعت از نقض‌ها اتخاذ کنند تا همکاری ملی و منافع همگان محقق و امنیت و ثبات در عراق برقرار شود".
20	پیشتر، این گروه‌ها اسعد العیدانی، استاندار بصره را برای تصدی پست نخست‌وزیری کاندید کرده بودند، اما رئیس جمهور عراق محمد توفیق علاوی را به جای او معرفی کرد که پارلمان به وی رای اعتماد نداد.
21	نشریه گاردین در گزارشی از فشار دولت لندن بر واشنگتن برای کاهش و تسهیل تحریم‌های ضدایرانی خبر داده است.
22	گاردین در این ارتباط مدعی شده است که بریتانیا در حال فشار به آمریکا برای کاهش و تسهیل تحریم‌ها علیه ایران در راستای کمک به این کشور برای مبارزه با شیوع ویروس کروناست.
23	در این گزارش همچنین به آمارها درباره مبتلایان به ویروس کرونا و اقدامات دولت ایران پرداخته شده و در ادامه از سناریوهای شبیه سازی شده در دانشگاه صنعتی شریف درباره احتمالات آتی شیوع کرونا در ایران براساس مدل ریاضی اشاره شده است.
24	به گفته گاردین، هرچند دولت ترامپ اعلام کرده که اقلام بشردوستانه از طریق کانال سوئیسی قابل دسترس برای ایران خواهد بود، مقامات لندن نگران هستند که درگیری در پیچ و خم‌ها و پیش شرط‌های اعلام شده برای استفاده از این کانال مالی در عمل آن را بی استفاده و این کانال را بی اثر کند.
25	گزارش گاردین همزمان با آن منتشر شده که وزارت خارجه آمریکا از اعمال دور جدیدی از تحریم‌ها علیه ایران خبر داده است.
26	اعلام این تحریم‌ها همزمان با بحران شیوع جهانی کرونا، انتقادات گسترده‌ای به همراه داشته است.
27	از جمله روز گذشته، نخست وزیر پاکستان خواستار لغو تحریم‌های آمریکا علیه ایران به دلیل شیوع کرونا شده بود و امروز نیز، میخائیل اولیانوف، نماینده روسیه در سازمان‌های بین‌المللی مستقر در وین اعمال تحریم‌های ضدایرانی جدید آمریکا همزمان با شیوع کرونا را غیراخلاقی عنوان کرد.
28	«قصی الانباری» از رهبران سازمان الحشد الشعبی گفت: نیروهای آمریکایی بر فراز مقرهای این سازمان در استان الأنبار پروازهایی را انجام می‌دهند.
29	الأنباری در مصاحبه با وبگاه «المعلومه» گفت: هواپیماهای آمریکایی از سه روز پیش در حال پرواز بر فراز مقرهای سازمان الحشد الشعبی در عمرم واقع در استان الأنبار هستند.
30	او افزود: هدف از این پروازها، تأمین امنیت ورود یگان هجومی ۱۰۱ به پایگاه عین الأسد است.
31	الأنباری اظهار داشت که نیروهای آمریکایی سعی دارند از طریق پروازهای گسترده بر فراز مقرهای سازمان الحشد الشعبی، این سازمان را تحریک کرده و بهانه جدیدی برای بمباران آن به دست آورند.
32	او گفت: الحشد الشعبی، تدابیر پیشگیرانه‌ای برای مقابله با هر گونه بمباران احتمالی مقرهای این سازمان در الأنبار اتخاذ کرده است.
