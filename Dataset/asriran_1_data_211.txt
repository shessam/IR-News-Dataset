asriran_1_data###لغو شادپیمایی عروسک‌ها در همدان به دلیل کرونا###https://www.asriran.com/fa/news/711337/لغو-شادپیمایی-عروسک‌ها-در-همدان-به-دلیل-کرونا###['اجتماعی ']###2020-01-30 11:00:00###۷۱۱۳۳۷###['عروسک', 'چین', 'همدان']
3
1	اداره‌کل میراث فرهنگی، گردشگری و صنایع دستی استان همدان با انتشار اطلاعیه‌ای اعلام کرد: برنامه شادپیمایی عروسک‌های غول پیکر که قرار بود امروز /پنجشنبه/ در شهر همدان برگزار شود، لغو شد.
2	در این اطلاعیه که صبح پنجشنبه در اختیار ایرنا قرار گرفت، آمده است: با عنایت به ابلاغ معاونت گردشگری وزارت میراث فرهنگی، گردشگری و صنایع دستی کشور و با توجه به خارج شدن برنامه های سال نوی چینی از دستور کار این وزارتخانه، برنامه شادپیمایی عروسک های غول پیکر در همدان لغو می‌شود.
3	پیشتر مقرر شده بود که رویداد ملی "ایران باشکوه" در این استان هم‌زمان با نهمین جشنواره زمستانی از چهار بهمن آغاز و تا ۲۰ بهمن ادامه یابد؛ رویدادی که تحت تاثیر انتشار ویروس کرونا در کشور چین قرار گرفت.
4	اواسط هفته جاری نیز معاون بهداشتی دانشگاه علوم پزشکی همدان به ایرنا گفت: علاوه بر مسافران ورودی از چین، تمامی اتباع خارجی حاضر در استان از نظر علائم ابتلا به ویروس کرونا کنترل شدند.
5	منوچهر کرمی اظهارداشت: پیرو شرایط جهان مبنی بر انتشار ویروس جدید کرونا در آسیای جنوب شرق، اقداماتی برای کنترل گروه های خاصی که با هماهنگی قبلی وارد استان همدان شدند، توسط علوم پزشکی همدان صورت گرفت.
6	وی اضافه کرد: در گام نخست تمامی بیمارستان ها و اتاق های ایزوله تنفسی به حال آماده باش درآمدند و مکاتباتی با واحدهای بهداشتی و مراکز تابعه درباره حساسیت این موضوع، ضرورت آموزش و اطلاع رسانی صورت گرفت.
7	معاون بهداشتی دانشگاه علوم پزشکی همدان بیان کرد: به دنبال رایزنی با مدیرکل میراث فرهنگی، صنایع دستی و گردشگری همدان، تمامی گردشگران خارجی ساکن در هتل های استان معاینه شدند و هیچکدام مشکلی نداشتند.
8	کرمی ادامه داد: تاکنون ۲ گروه برای حضور در جشن ایران باشکوه در همدان حضور یافتند که همه اعضای این گروه ها با کمک کارشناسان، هنگام حضور در استان و ادامه مسیر به استان های همجوار، روزانه سلامتشان کنترل شد.
9	وی اضافه کرد: علاوه بر این به ریاست جامعه هتلداران نامه ای ارسال شد و به صورت حضوری آموزش هایی در زمینه حساس سازی و اطلاع رسانی درباره این ویروس صورت گرفت و هتلداران و مراکز اقامتی مکلف به ارائه گزارش در زمینه ورود تورهای خارجی به استان همدان شدند.
10	معاون بهداشتی دانشگاه علوم پزشکی همدان اظهار داشت: مکاتباتی با سازمان صنعت، معدن و تجارت همدان نیز درباره ارسال پیامک و نمابر به بازرگانان در رابطه با این ویروس صورت گرفت تا نسبت به حساسیت موضوع دقت کرده و رعایت مورارد حفاظت فردی را داشته باشند تا هنگام برگشت از سفر خارجی به مراکز بهداشتی به منظور کنترل بیماری مراجعه کنند.
11	کرمی افزود: به بانک های ملی و دیگر بانک هایی که اقدام به فروش ارز مسافرتی می کنند نیز حساسیت این موضوع اطلاع رسانی شده است.
12	وی گفت: تراکت و پمفلت نیز به سه زبان فارسی، انگلیسی و چینی چاپ و در اختیار تمامی مراکزی که با این افراد در ارتباط هستند قرار داده شده تا در صورت داشتن علائم درج شده در تراکت به مراکز درمانی مراجعه کنند.
13	معاون بهداشتی دانشگاه علوم پزشکی همدان بیان کرد: با توجه به تغییر هوا در هفته گذشته موارد سرما خوردرگی در حال افزایش است که باید توجه داشت این موارد ویروس کرونا نیستند و اگر موردی از کرونا مشاهده شود اطلاع رسانی عمومی صورت می گیرد.
14	کرمی از شهروندان خواست اقدامات پیشگیرانه آنفلوآنزا را جدی بگیرند و افزود: رعایت آداب تنفسی، شستشوی مکرر دست ها، اجتناب از رفتن به مدرسه و محل کار در صورت داشتن حتی کوچکترین علائم سرما خوردگی، اجتناب از دست دادن و روبوسی کردن مورد تاکید است.
15	وی ادامه داد: شهروندان در صورت داشتن علائم خاص و شدید مثل تب بالا، لرز شدید بدن، خلط خونی، تنگی نفس و مشکل ریوی می توانند به مراکز زیر نظر علوم پزشکی همدان مراجعه کنند.
16	ویروس کرونا که اعلام شد اواخر سال گذشته میلادی در بازار غذاهای دریایی در شهر ووهان واقع در استان هوبی در مرکز چین که به طور غیرقانونی حیوانات وحشی می فروخت سرچشمه گرفته است، اکنون علاوه بر ۳۰ استان و منطقه چین، در ۱۴ کشور دیگر از جمله ایالات متحده آمریکا، استرالیا، تایلند، کره جنوبی، ژاپن، کانادا و فرانسه هم شیوع یافته است.
17	این ویروس که از خانواده «ویروس کرونا» شناخته شده است، دوره نهفته نسبتا طولانی از چند روز تا دو هفته دارد و همین باعث شده است تا زمانی که علایمی چون تب و تنگی نفس در مبتلایان بروز نکند از آن آگاهی ندارند و ضرورتی برای رفتن به بیمارستان نمی بینند.
18	تاکنون ۶ نمونه از ویروس کرونا در جهان کشف شده است و با این مورد تعداد آن به هفت مورد رسیده است.
19	این ویروس جزو خانواده بزرگی از ویروس‌ها است که از ویروس سرماخوردگی معمولی تا عامل بیماری سارس را شامل می‌شود و در معمولی‌ترین حالت این ویروس باعث سرماخوردگی می‌شود اما در مواردی باعث سندروم حاد تنفسی یا همان "سارس" می‌شود نشانه‌های ابتلا به این ویروس در انسان تب، سرفه و تنگی نفس است.
