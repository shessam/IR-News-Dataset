asriran_1_data###اعلام ور‌شکستگی برخی طلافروشان در شیراز###https://www.asriran.com/fa/news/711957/اعلام-ور‌شکستگی-برخی-طلافروشان-در-شیراز###['اقتصادی']###2020-02-03 10:56:00###۷۱۱۹۵۷###['طلافروشی', 'ورشکستگی']
3
1	بازار افزایش قیمت طلا در سال و ماه‌های اخیر و بدتر شدن وضعیت اقتصادی مردم در این روزها سبب شده تا بسیاری از خانواد‌ه‌ها برای شرکت در مراسم عروسی بستگان و نزدیکانشان و یا زوج‌های جوان به جای خرید طلا برای مراسم عروسی‌شان به اجاره کردن آن از طلافروشی‌ها روی بیاورند.
2	به گزارش ایلنا، طی دو هفته گذشته، اونس جهانی طلا متأثر از اتفاقات سیاسی به بالاترین قیمت خود در هفت سال اخیر رسید و همچنین نرخ ارز صعودی شد؛ به همین خاطر شاهد افزایش قیمت طلا و سکه در بازار داخلی بودیم؛ اما در حال حاضر این شوک از بازار تخلیه شده و اونس جهانی نیز روند نزولی در پیش گرفته است.
3	در روزهای اخیر قیمت سکه تمام بهار آزادی طرح جدید در بازار به چهار میلیون و ۹۸۰ هزار تومان رسیده و هر گرم طلای ۱۸ عیار نیز ۵۰۵ هزار و۵۶۱ تومان قیمت دارد.
4	رئیس اتحادیه فروشندگان طلا و جواهر شیراز درباره کسادی خرید و فروش طلا در ماه‌های اخیر می گوید : شاید باورتان نشود ولی این روزها اغلب مشتریان ما به بهانه خرید طلا به مغازه می‌آیند اما پس از چند دقیقه دلیل اصلی آمدن به مغازه را اجاره طلا به مدت یک‌ روز تا یک هفته عنوان می‌کنند، طوری که خجالت می‌کشیم به آنها بخصوص جوانان جواب منفی بدهیم.
5	دسته دیگری از مشتریان هم بنا به هر دلیلی نیاز به وجه نقد دارند اما از انجا که تمایلی به فروش طلای خود ندارند، اقدام به اجاره دادن طلاهای شخصی خود به افراد مختلف کرده و پول دریافت می‌کنند.
6	سید محمد حسین مستغنی در گفت و گو با ایلنا می افزاید: متاسفانه رکودهای اقتصادی سبب شده مردم برای مراسمات طلا اجاره کنند.
7	وی با بیان اینکه تنش‌های میان ایران و آمریکا سبب شد که بازارهای بورس جهان دستخوش تغییراتی شود، می‌گوید: این در حالی است که قیمت هر اونس طلا در این مقطع زمانی با رشد 60 الی 70 درصدی مواجه شد، به‌ طوری که این اتفاق در 25 الی 26 سال گذشته بی سابقه بود.
8	مستغنی در ادامه با بیان اینکه اقتصاد دانان به هیچ‌وجه در وضع سیاسی کشور نقش ندارند، می گوید: اقتصاد نموداری دارد که فقط فعالان این عرصه می توانند وضع آن را به خوبی درک کنند، اما سیاست امری غیر قابل پیش بینی است.
9	رئیس اتحادیه فروشندگان طلا و جواهر شیراز در ادامه با اشاره به اینکه بسیاری از تحلیلگران جهانی وضع طلا را در حال حاضر رو به رشد می بینند، ادامه می دهد: با توجه به اینکه قیمت ها متاثر از بورس جهانی است بنابراین در شرایط فعلی تمام تحلیلگران بر این باورند که قیمت طلا افزایشی است.
10	مستغنی با بیان اینکه افزایش و کاهش قیمت طلا بی‌شک بر بازار های داخلی کشور تاثیر می گذارد، می افزاید: در سال های گذشته مردم در هیجانات نرخ طلا اقدام به خرید و فروش طلا می کردند، اما این اتفاق در سال جاری رخ نداد و مردم نسبت به وضع بازار طلا هوشیار شده اند.
11	رئیس اتحادیه فروشندگان طلا و جواهر شیراز بیان می کند: در حال حاضر مردم ترجیح می دهند که نوسانات بازار فروکش کند و بعد اقدام به خرید و فروش طلا کنند.
12	مستغنی با بیان اینکه در شرایط فعلی مردم تحلیل مناسبی از بازار طلا دارند ادامه می‌دهد: مدتی است که مردم به صورت هیجانی اقدام به خرید و فروش طلا نمی کنند.
13	وی با اشاره به اینکه بسیاری از مردم بر این باورند که افزایش قیمت در سال‌های اخیر سبب شده که واحدهای طلا فروشی نفع زیادی می برند، ادامه می‌دهد: نوسانات قیمت طلا باعث شده که دو الی سه واحد طلا فروشی در شیراز ورشکست شوند که این مهم بیانگر این موضوع است که نوسان قیمت به هیچ وجه به نفع هیچ شخص و صنفی نیست.
14	وی در ادامه می افزاید: گذشته از اتفاقات اخیر در قیمت طلا، در حال حاضر شاهد اجاره طلا در شهر شیراز هستیم به طوری که برخی از شهروندان که بنابه هر دلیلی نیاز به وجه نقد دارند اما تمایلی به فروش سرمایه‌های خود از جمله طلا ندارند، اقدام به اجاره دادن طلاهای شخصی خود به افراد مختلف کرده و پول دریافت می‌کنند.
15	از سوی دیگر بعضی از افراد هم به دلیل نداشتن تمکن مالی مناسب برای رفتن به جشن‌هایی مانند عروسی و غیره.
16	اقدام به اجاره طلا در شیراز می کنند.
17	رئیس اتحادیه فروشندگان طلا و جواهر شیراز در ادامه با بیان اینکه طلا به عنوان یک کالای ارزشمند همیشه توانسته در تمامی لحظات و مناسبات و خیلی از بحران‌های اقتصادی، کمک خانواده‌ها باشد، می افزاید: بیشتر زنان همواره در عروسی و مهمانی‌های بزرگ از طلا استفاده می کنند، بنابراین زمانی که وضع نامناسب اقتصادی اجازه خرید طلا به آن ها را ندهد اقدام به اجاره طلا از مغازه ها می کنند.
18	مستغنی با بیان اینکه اجاره طلا بیشتر در شهرهای بزرگ مرسوم است، می گوید: بعضی از مغازه‌های طلا فروشی، طلا را به صورت اجاره ای در اختیار مردم قرار می دهند.
19	علیرضا یکی از مغازه‌داران طلا فروشی در شیراز هم با بیان اینکه اجاره طلا بین مغازه‌دار و مشتری به صورت توافقی انجام می شود، می گوید: افراد به جای اینکه طلاهایشان را در بانک‌ها بگذارند و سود دریافت کنند آن را به مغازه‌داران طلا فروشی می دهند و ماهیانه مبلغی را به عنوان سود دریافت می کنند.
20	وی می افزاید: مردم تنها به این دلیل که ارزش پول‌شان حفظ شود آن را در اختیار افراد و مغازه‌ها می گذارند.
21	این مغازه‌دار در ادامه با اشاره به اینکه اجاره طلا دست دوم و بدون اجرت در شیراز انجام می‌شود، به وضع بازار طلا اشاره می‌کند و می افزاید: در حال حاضر شاهد ثبات در بازار طلا هستیم.
