roozno_data###بازگشایی مساجد برای نماز جماعت با رعایت پروتکل‌های بهداشتی/ گردش چرخ اقتصاد کشور با میزان رعایت پروتکل‌های بهداشتی ارتباط کاملی دارد###http://roozno.com//fa/news/428861/بازگشایی-مساجد-برای-نماز-جماعت-با-رعایت-پروتکل‌های-بهداشتی-گردش-چرخ-اقتصاد-کشور-با-میزان-رعایت-پروتکل‌های-بهداشتی-ارتباط-کاملی-دارد###[]###2020-05-28 15:30:00###۴۲۸۸۶۱###['روحانی', 'بازگشایی مساجد']
1
1	جلسه روسای کمیته‌های تخصصی ستاد ملی مقابله با کرونا با حضور رئیس جمهور برگزار شد.
2	به گزارش روز نو : حجت‌الاسلام والمسلمین حسن روحانی، رئیس جمهور امروز (پنج‌شنبه، ۸ خرداد) در جلسه روسای کمیته‌های تخصصی مقابله با کرونا، با بیان اینکه نباید این بیماری موجب ضرر و زیان دائمی به زندگی مردم شود، گفت: باید تلاش کنیم با پروتکل‌های بهداشتی تعریف شده نه تنها محدودیت‌ها به تدریج برداشته شود، بلکه گشایش‌ها به گونه‌ای باشد که به مسیر طبیعی زندگی برگردیم.
3	رئیس جمهور افزود: این وضعیت بدان معنا است که به مردم آموزش داده خواهد شد که چگونه و با چه شرایطی می‌توانند هم در روند زندگی، شرایط عادی ایجاد کنند و هم سلامت خود را در برابر این بیماری حفظ کنند.
4	حجت‌الاسلام روحانی تصریح کرد: ما باید در آینده مردم را برای زندگی عادی همراه و همزمان مقابله با بیماری کوویید ۱۹ و ویروس کرونا آماده کرده و آموزش دهیم.
5	رئیس جمهور با تأکید بر اینکه مردم ما باید بدانند رونق و بازگشت به وضعیت روشن اقتصادی و گردش چرخ اقتصاد کشور، ارتباط تام و کاملی با میزان رعایت پروتکل‌های بهداشتی دارد، اظهار داشت: حتی امروز که به شرایط قبلی تبادلات تجاری با کشور‌ها بازگشته‌ایم در سایه تعریف پروتکل‌های بهداشتی و رعایت آن از طرف ما و کشور‌های دیگر است.
6	حجت‌الاسلام روحانی ادامه داد: امروز محدودیت‌ها به صورت گام به گام و تدریجی برداشته شده و می‌شود و اصل رعایت دقیق و سخت پروتکل‌های بهداشتی، جایگزین محدودیت‌ها خواهد شد.
7	رئیس جمهور با بیان اینکه کرونا هنوز تمام نشده، گفت: خوشبختانه روند مقابله با بیماری در کشور قابل قبول است و این در پرتو تلاش کادر درمانی و سایر مسئولان در کمیته‌های تخصصی ستاد ملی مقابله با کرونا و البته همراهی و همکاری مردم با مصوبات و دستورالعمل‌ها بوده است.
8	حجت‌الاسلام روحانی با بیان اینکه تا زمان کشف واکسن کرونا، باید با دستورالعمل‌های بهداشتی مرتبط با این بیماری خودمان را واکسینه کنیم، گفت: کمیته‌های تخصصی ستاد ملی کرونا در همه شئون زندگی فردی و اجتماعی مردم برنامه‌هایی را آماده کردند که تا زمانی که کرونا برای همیشه از بین برود با رعایت دستورالعمل‌های بهداشتی ویروس را مهار کنیم.
9	رئیس جمهور با بیان اینکه برای اصناف و کارگاه‌های مختلف باید پروتکل‌های بهداشتی بلندمدت ابلاغ و شیوه‌های مراقبت و نظارت تعریف شود، گفت: به عنوان نمونه اگر کمیته سلامت ستاد ملی مقابله با کرونا به این نتیجه رسید که استفاده از ماسک در محیط‌هایی باید الزامی شود، باید آموزش‌های لازم و آگاهی‌های ضروری به مردم داده شود و در عین حال با توجه به تلاش‌هایی که برای تولید ماسک مورد نیاز انجام شده توزیع آن هم به سادگی انجام و به راحتی در دسترس مردم باشد.
10	حجت‌الاسلام روحانی تصریح کرد: این آگاهی‌بخشی و اطلاع‌رسانی و نهادینه کردن رعایت دستورالعمل‌ها تا فصل پاییز که براساس پیش‌بینی‌های سازمان‌های جهانی و متخصصان داخلی حکایت از یک شرایط خاص برای توأم شدن آنفلوآنزا و کرونا دارد باید ادامه داشته باشد و مردم آمادگی لازم را پیدا کنند که ان‌شاء الله درگیر شرایط سخت و ایجاد و اعمال محدودیت‌های دوباره نشویم.
11	رئیس جمهور تأکید کرد: ضروری است که کمیته‌های تخصصی برای همزیستی مردم با کرونا با حفظ اولویت‌ها و در نظر گرفتن گروه‌های هدف، اقدامات مؤثر و نظارت دقیق برای رعایت پروتکل‌ها و خدمات اجرایی و برای جریان و مسیر طبیعی زندگی مردم بدون مشکل خاص و محدودیت‌ها، برنامه‌ریزی کنند.
12	حجت‌الاسلام روحانی تصریح کرد: موضوع رفت و آمد و حمل و نقل درون‌شهری و رعایت طرح ترافیک در شهر‌های بزرگ بویژه تهران با هماهنگی‌هایی که میان شهرداری تهران و مسئولان درمانی کشور انجام گرفته مقرر شد با تصویب مصوبه‌ای در ستاد ملی مقابله با کرونا طرح ترافیک با تجهیز ناوگان شهری به امکانات بهداشتی و الزام رعایت دستورالعمل‌ها اجرا شود.
13	رئیس جمهور ادامه داد: کمیته امنیتی و اجتماعی نیز با بررسی‌های انجام شده در خصوص بازگشایی مساجد با توجه به تجربه موفق برگزاری شب‌های قدر و نماز عید فطر با رعایت پروتکل‌های بهداشتی مصوبه افزایش ساعت کار پاساژ‌ها را آماده کرده است که پس از بررسی در جلسه روز شنبه ستاد ملی تصویب و اعلام خواهد شد.
