tabnak_data###ترامپ از برکناری یک شاهد استیضاح دفاع کرد###https://www.tabnak.ir/fa/news/957942/ترامپ-از-برکناری-یک-شاهد-استیضاح-دفاع-کرد###[]###2020-02-09 16:03:00###۹۵۷۹۴۲###['ترامپ', 'آمریکا', 'اتحادیه اروپا']
1
1	درحالی که ترامپ از برکناری یک ژنرال آمریکایی که در پرونده استیضاح او شاهد بود حمایت کرد، گروهی از جمهوری‌خواهان نیز در تلاشند تا سفیر آمریکا در اتحادیه اروپا را از گزند اخراج از دولت واشنگتن در امان بدارند.
2	به گزارش ایسنا، به نقل از پایگاه خبری هیل، دونالد ترامپ، رئیس جمهوری آمریکا روز شنبه ژنرال الکساندر ویندمن را در پی شهادتش در روند استیضاح برکنار کرد و در توئیتی نوشت:‌ در واقع، نمی‌دانم او کیست.
3	هرگز با او صحبت نکردم یا او را ملاقات نکردم.
4	اما او سرکش و نافرمان است.
5	این توئیت یک روز پس از آن منتشر شد که به ویندمن، کارشناس ارشد در امور اوکراین در شورای امنیت ملی آمریکا گفته شد تا سمتش را ترک کند و به بیرون از کاخ سفید اسکورت شد.
6	ژنرال ویندمن شاهد کلیدی در پرونده استیضاح ترامپ بود که درباره مکالمه تلفنی ترامپ با همتای اوکراینی‌اش صحبت کرد و در این مکالمه تلفنی، ترامپ از رئیس جمهوری اوکراین خواست تا درباره جو بایدن، معاون باراک اوباما، رئیس جمهوری سابق آمریکا و پسرش تحقیقات به عمل آورد.
7	ویندمن به مکالمه ۲۵ ژوئیه ۲۰۱۹ بین ترامپ و رئیس جمهوری اوکراین گوش داده بود و در شهادت‌های علنی و غیرعلنی گفته بود که بر این باور است این گفت‌وگو نامناسب است و آن را به وکلای کاخ سفید گزارش کرده بود.
8	همچنین گوردون ساندلند، سفیر سابق آمریکا در اتحادیه اروپا نیز که در تحقیقات استیضاح ترامپ شهادت داده بود، روز جمعه از سمتش برکنار شد اما گروهی از جمهوری‌خواهان در تلاش هستند تا مانع از برکناری وی شوند.
9	بر اساس منابع نیویورک تایمز، این گروه از سناتورهای جمهوری‌خواه شامل سناتورها سوزان کالینز، تام تیلیس،‌ مارتا مک‌سالی و رون جانسون هستند که برکناری وی را نامناسب می‌دانند، به ویژه اینکه این فرد با مقام‌های ارشد درباره اخراجش از این سمت پس از پایان محاکمه استیضاح در سنا گفت‌وگو کرده بود.
10	ساندلند روز جمعه گفته بود که اگر آن‌ها می‌خواهند وی برود، باید خودشان او را برکنار کنند.
11	رئیس جمهوری هم وی را از سمتش برکنار کرد.
