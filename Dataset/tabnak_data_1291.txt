tabnak_data###پدرسن: ادامه درگیری‌ها در ادلب دلیل شکست اقدامات دیپلماتیک است###https://www.tabnak.ir/fa/news/966091/پدرسن-ادامه-درگیری‌ها-در-ادلب-دلیل-شکست-اقدامات-دیپلماتیک-است###[]###2020-03-15 19:22:00###۹۶۶۰۹۱###['سوریه', 'ادلب', 'مذاکرات']
1
1	فرستاده سازمان ملل به سوریه امروز (یکشنبه) تاکید کرد، وضعیت هولناک درگیری‌ها در سوریه دلیل اصلی شکست اقدامات دیپلماتیک جمعی در سوریه است.
2	به گزارش ایسنا، به نوشته روزنامه فرامنطقه‌ای القدس العربی، گی‌یر پدرسن، فرستاده ویژه سازمان ملل به سوریه در بیانیه‌ای که امروز به مناسبت دهمین سال آغاز درگیری‌ها در سوریه منتشر کرد، آورد: درگیری‌های سوریه اکنون وارد دهمین سال خود شده و رنج و مشکلات مردم این کشور در این یک دهه هنوز فاجعه بار و ترسناک هستند.
3	صدها هزار سوری جان خود را از دست داده و صدها هزار تن دیگر بازداشت شده و نقض حقوق بشر، جنایات مختلف و کشتارها در سطح گسترده‌ای انجام شد و نیمی از ساکنان این کشور از مناطق مسکونی خود فراری شده‌اند.
4	پدرسن در ادامه تاکید کرد: سرنوشت مردم سوریه به شکل خطرناک و جدی با شرایط منطقه و جامعه جهانی گره خورده و درگیری‌های هولناک و دائمی در این کشور دلیل اصلی شکست اقدامات دیپلماتیک است.
5	وی تاکید کرد: نیاز شدیدی به سطوح بی سابقه‌ای از همکاری‌های دیپلماتیک و ثبات جهت پایان دادن به این درگیری‌ها وجود دارد و از جامعه جهانی می‌خواهم مطابق با قطعنامه ۲۲۵۴ شورای امنیت راه حلی سیاسی را برای این بحران ارائه دهد.
6	همچنین از سازمان ملل می‌خواهم دو طرف را برای آغاز مذاکراتی رسمی و برگزاری انتخاباتی آزاد و شفاف تحت نظارت این سازمان و با هدف ایجاد تحولی سیاسی گرد هم آورد.
7	فرستاده سازمان ملل به سوریه در پایان گفت: جامعه جهانی باید برای تحقق خواسته‌های مشروع تمامی مردم سوریه با یکدیگر متحد شده و همه ما برقراری صلح را انتخاب کنیم.
