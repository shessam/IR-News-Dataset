asriran_1_data###سایه سنگین «خورشید» بر جشنواره فیلم فجر###https://www.asriran.com/fa/news/712484/سایه-سنگین-خورشید-بر-جشنواره-فیلم-فجر###['فرهنگی/هنری']###2020-02-06 11:19:00###۷۱۲۴۸۴###['خورشیدی', 'سینمای ایران']
3
1	پنجمین روز جشنواره فیلم فجر با حاشیه‌های پررنگ فیلم مجید مجیدی که باز هم به جدول نمایش مردمی نرسید، پایان یافت.
2	به گزارش ایسنا، چهارشنبه ۱۶ بهمن ماه، جشنواره سی‌وهشتم فیلم فجر به نیمه راه خود رسید در حالی که فیلم «خورشید» به کارگردانی مجید مجیدی علی رغم خبرهای رسمی منتشر شده، هنوز برای اولین اکران مردمی خود آن هم پس از گذشت ۵ روز از شروع جشنواره، به طور کامل آماده نشده است.
3	حاشیه‌های فیلم مجیدی از همان روز قرعه کشی جدول نمایش فیلم‌ها برای پردیس سینمایی ملت آغاز شد که ساعاتی پس از قرعه‌کشی، فیلم خورشید که قرعه‌اش سانس اول روز دوم جشنواره در آمده بود، با هماهنگی تهیه کننده فیلم «شنای پروانه» به آخرین سانس از آخرین روز جشنواره جابجا شد.
4	همان موقع اینطور ‌گمانه‌زنی شد که مراحل فنی فیلم هنوز به پایان نرسیده و برخی هم می‌گفتند به بهانه اینکه آماده نمی‌شود آن را از جشنواره بیرون خواهند کشید.
5	در این حین انتقادات زیادی هم مطرح می‌شد که اگر واقعا فیلم تمام نشده، هیات انتخاب بر چه مبنایی آن را به فهرست نهایی مسابقه راه داده است.
6	با این حال دبیر جشنواره فجر در گفت‌وگویی با ایسنا تاکید کرد که سازندگان این فیلم وعده دادند حتماً آن را تا ۱۴ بهمن به جشنواره می رسانند که در این صورت احتمالا می‌توانست در رای گیری مردمی هم باشد اما دو روز پیش خبری منتشر شد مبنی بر اینکه این فیلم به دلیل تمام نشدن مراحل فنی به جشنواره نرسیده و فیلم‌ «پسر کشی» محمدهادی کریمی جایگزین آن می‌شود.
7	اما یک روز بعد اعلام شد، ۱۶ بهمن «خورشید» در اولین نمایش مردمی خود در مجموعه ایران مال رونمایی می‌شود که البته این اتفاق باز هم نیفتاد و طبق اعلام سازندگان از کسانی که بلیت این فیلم را تهیه کرده بودند عذرخواهی و رونمایی از خورشید به پنجشنبه ۱۷ بهمن موکول شد.
8	حال جدا از این انتقاد که وقتی فیلم کامل نبوده، چطور انتخاب شده است، در دو سه روز گذشته بحث‌های دیگری در محافل سینمایی و خبری پیرامون آن شده که چطور وقتی فیلمی به دلیل کامل نبودن به جشنواره نرسیده دوباره فرصت تکمیل به آن داده شده تا فیلم آماده شود؟ آیا قرار است در بخش مسابقه داوری شود؟ آیا این اتفاق با قوانین جشنواره سنخیت دارد؟ و مهم تر از همه آنها اینکه تکلیف زمان نمایش فیلم های خورشید و پسر کشی که در واقع جایگزین خورشید شده، در سینماهای مردمی چه می شود؟نمایش این فیلم ها به ویژه در سالن رسانه زمانی بیشتر سوال برانگیز می‌شود که بدانیم دبیر جشنواره فجر در روز چهارشنبه ۱۶ بهمن ماه ۲ فیلم دیگر را به فهرست فیلم‌های سینمای رسانه‌ها به عنوان بخش خارج از مسابقه اضافه کرده است.
9	البته پیگیری ایسنا درباره وضعیت فیلم خورشید به اینجا رسیده که طبق قانون و فراخوان مشکلی برای اضافه شدن فیلم مجیدی به بخش مسابقه وجود ندارد، چون اولا پیش‌تر هم چنین مواردی بوده و امکان این اتفاق با اختیار دبیر می‌تواند لحاظ شود و دوم اینکه هنوز گویا تصمیم قطعی برای اینکه فیلم خورشید داوری شود گرفته نشده است.
10	به این ترتیب باید منتظر ماند تا ببینیم آیا بالاخره فیلم مجیدی در ششمین روز جشنواره به اولین نمایش مردمی خود خواهد رسید یا خیر تا بعد بهتر بتوان درباره آن قضاوت کرد.
11	اما در کنار خورشید وضعیت برای «پسرکشی» هم مناسب نبوده چون اضافه شدن این فیلم در شرایطی که باید جایگزین یک فیلم دیگر می‌شده اما همان فیلم‌ در حال آماده سازی نهایی است تا به نمایش مردمی برسد و الان طبق پیگیری ایسنا، «پسرکشی» وضعیت مبهمی در سینماها دارد.
12	علاوه بر این ۲۳ فیلم، دو فیلم دیگر هم به عنوان آثار خارج از مسابقه به جدول نمایش سینمای رسانه‌ها اضافه شده‌اند که یکی فیلم «شین» به تهیه کنندگی شهاب حسینی و دیگری عنکبوت به کارگردانی ابراهمیم ایرج زاد و تهیه کنندگی جواد نوروزبیگی است.
13	نوروزبیگی پس از انتخاب نشدن این فیلم در بخش مسابقه اصلی از نبودن عنکبوت گله مند بود و با احترام به فیلم های دیگرش در جشنواره، آن را بهترین کار خود می دانست و در نهایت تصمیم گرفت فیلمی را که پنجمین اثر فهرست رزروهای بخش سودای سیمرغ بوده برای تک سانس و تماشای خبرنگاران و منتقدان برساند.
14	درباره فیلم «شین» هم‌ خبرهای زیادی منتشر نشده بود اما این فیلم با بازی شهاب حسینی و جمشید هاشم پور نیز متقاضی نمایش در بخش خارج از مسابقه شده تا شاید به این وسیله پای شهاب حسینی که برخی اظهارات و واکنش ‌ها و درخواست هایش پیشتر حاشیه ساز شده بود و برای فیلم «آن شب» هم به جشنواره نیامد، به این رویداد سینمایی و نشست مطبوعاتی حتمالی آن باز شود.
15	گویا او در حال حاضر هنوز مشغول کار در خارج از کشور است اما شنیده شده همین روزها در تهران خواهد بود.
16	از دیگر اتفاقات حاشیه‌ای روز پنجم جشنواره باید به خبری درباره اجازه نمایش فیلم آشغال های دوست داشتنی اصل به کارگردانی محسن امیریوسفی اشاره کرد که گفته شده بود وزارت فرهنگ و ارشاد اسلامی با اکران یک سانس فیلم در پردیس سینمایی ملت برای اهالی رسانه موافقت کرده است اما یکی از مدیران جشنواره این خبر را یک شوخی دانست.
17	روز چهارشنبه همانند چند روز قبل سه‌ فیلم جدید در پردیس سینمایی ملت برای خبرنگاران و منتقدان به نمایش در آمد اما تقریبا هیچ کدام از آنها رضایت حداکثری را کسب نکردند.
18	اولین فیلم "مغز استخوان" حمید رضا قربانی بود که بازی پریناز ایزدیار، جواد عزتی، بابک حمیدیان و بهروز شعیبی ساخته شده و جواد عزتی نقشی را ایفا می کند که بسیار شبیه چند فیلم اخیر او در ارتباط با قتل و زندان است و انگار او در نقش‌های شبیه این کم کم به کلیشه تبدیل می شود.
19	او و بابک حمیدیان از غایبان نشست پرسش و پاسخ این فیلم بودند که البته حمیدیان در نشست مطبوعاتی فیلم بعدی یعنی روز بلوا که بازیگر اصلی آن بود هم نتوانست حاضر شود.
20	روز بلوا به کارگردانی بهروز شعیبی با بازی بابک حمیدیان و داریوش ارجمند به ماجرای اختلاس و مفاسد اقتصادی می‌پردازد اما با وجود پرداختن به یکی از موضوعات ملتهب جامعه برخی آن را فیلم سفارشی می‌دانستند که بیشترین بهانه آن هم همکاری سازمان فیلم و سریال اوج بود.
21	شعیبی اگر چه این موضوع را رد کرد اما تکرار برخی سوال ها باعث انتقاد داریوش ارجمند شد و تاکید کرد که اگر تهیه کننده دیگری در این نشست حضور داشت چنین سوالاتی از او پرسیده نمی شد، اما چون اوج این فیلم را ساخته این مسئله اهمیت دیگری پیدا می کند.
22	این اظهارات ارجمند باعث واکنش یکی از خبرنگاران و نیز همراهی عده‌ای دیگر شد.
23	اما سومین فیلم اکران شده در سالن رسانه‌ها کمدی :«خوب بد جلف ۲» پیمان قاسم خانی بود که پس از چهار و نیم روز تماشای فیلم‌های تلخ و مصیبت زده خبرنگاران منتظر تماشای آن بودند تا این کمدی خشونت و خونریزیهای فیلم های قبلی را بشوید و با خود ببرد، ولی قاسم خانی اگرچه فیلمش در دقایق بسیار زیادی خنده تماشاگران را به صدا درآورد، ولی این فیلمش بطور کلی در مقایسه با دیگر آثارش جلب توجه نکرد و مهم ترین دلیل این مسئله که در نشست مطبوعاتی هم اشاره شد این بود که جای رونمایی از چنین فیلمی در جشنواره فجر نبود چرا که اثری مختص تماشاگران عام و احتمالاً موفق در گیشه خواهد بود.
24	پنجمین روز جشنواره آمار جدید رأی مردم منتشر شد که از فهرست قبلی سه‌کام حبس در نتیجه دوم شمارش آرا از گردونه رقابت کنار رفت و به زودی نتیجه شمارش آرا در روز ششم هم منتشر خواهد شد.
