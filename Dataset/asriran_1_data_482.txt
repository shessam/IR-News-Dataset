asriran_1_data###پژوهشگر هنرهای حرکتی: اولین نفری هستم که رقص‌های کردی را آموزش می‌دهم###https://www.asriran.com/fa/news/714942/پژوهشگر-هنرهای-حرکتی-اولین-نفری-هستم-که-رقص‌های-کردی-را-آموزش-می‌دهم###['فرهنگی/هنری']###2020-02-22 12:43:00###۷۱۴۹۴۲###['رقص کردی']
66
1	ئاسو نادری درباره رقص مرسوم در مناطق کردستان و کرمانشاه که قدمت بسیار دارد، می‌گوید: در فرهنگ‌ ما اولین رقص کردی که در اکثر مناطق به آن پرداخته می‌شود «گَریان» نام دارد.
2	پس از «گریان» رقص‌های دیگر آغاز می‌شود.
3	آنها زمانی که تصمیم به انجام کاری می‌گیرند یعنی آن راه درست و نیک است.
4	آن افراد سپس به میتراییسم یا الهه نور توجه نشان می‌دهند و برای خورشید دست تکان می‌دهند به این معنا که ما راه را آغاز کرده‌ایم و شما نیز نورت را از ما برندار.
5	به گزارش ایلنا، موسیقی در مناطق مختلف ایران با حرکت و ریتم همراه است که آن حرکات را در زبان عامیانه رقص می‌گویند.
6	رقص‌های محلی ایران اتفاقی عامیانه منحصر به شادی‌ها و جشن‌ها نیست بلکه آیینی‌ست که بوسیله آن تاریخ و پیشینه هویت مردم هر منطقه را بیان می‌کند.
7	انواع مختلف این رقص‌ها بر اساس نمادها و سنبل‌های مختلف، موضوعات مختلفی را روایت می‌کنند.
8	شکرگزاری، دعا و درخواست از خالق تنها بخشی دیگر از مضامین رقص‌های محلی مناطق مختلف ایران است.
9	در میان مناطق مختلف، موسیقی کردستان و کرمانشاه (جدا از موسیقی عرفانی و مقامی که مبنای آن تنبور و دف است) از بقیه ریتمیک‌تر است.
10	موسیقی و رقص در کردستان و کرمانشاه و توابع آنها دو اصل جدایی‌ناپذیر هستند.
11	رقص در این دو منطقه انواع مختلف دارد و شیوه و مضمون آن در هر شهر و روستا متفاوت است.
12	علاوه بر وجه حماسی، آنچه که رقص کردی را منحصربفرد کرده، شیوه روایی و سمبلیک بودن آن است.
13	با این وجود کتابی در بازار نیست که به قدمت و پیشنه رقص کردی و گونه‌هایم مختلف آن بپردازد.
14	ئاسو نادری (پژوهشگر، موسیقی‌دان و مدرس هنرهای حرکتی) درباره اصل و هویت موسیقی کردی می‌گوید: تمام حرکات موجود در رقص کردی و گونه‌های مختلف آن برگرفته از طبیعت است.
15	از نماد درختان،‌ رودخانه، باران، دریا، کوه و آسمان نیز در حرکات موزون استفاده می‌شود.
16	گرچه این الهام گرفتن‌ها منحصر به طبیعت نیست و حتی حیوانات نیز مورد توجه بوده‌اند.
17	رقص‌های کردی به دلیل تنوع و گستردگی حرکات که هر کدام با هدفی خاص و برای بیان موضوع مورد نظر طراحی شده است، دارای فرم و فیگورهای خاصی است که در طول سال‌ها بیان درست هر موضوع یا حرکت، کم کم رو به فراموشی رفته و تغییراتی اساسی در آن رخ داده و یا به کلی فراموش شده است.
18	به فرض مثال رقص‌هایی با بیان موضوعاتی چون زایش، شکرگذاری، بزم، رزم، حرکاتی که در محافل عرفانی اجرا می‌شد و همچنین حرکاتی که در مراسم عزا به کار می‌رفت را در سال‌ها قبل‌تر داشته‌ایم.
19	یکی از اسناد این داشته نیز نام رقص‌هاست.
20	متاسفانه خیلی از این حرکات در حال حاضر فراموش شده‌اند.
21	آن تعداد رقص‌های کهن باقی مانده نیز با سلیقه جوانان عصر مدرن همسو شده است.
22	یکی از دلایل این تغییرات، جایگزینی سازهای جدید با سازهای قدیم است که همین مسئله باعث تغییر در سرعت مترونوم موسیقی رقص‌ها شده است.
23	برای مثال در زمان‌های قدیم برای رقص از سازهای دهل و سرنا، ضرب و نایه، ضرب و شمشال و دیگر سازها استفاده می‌شد،‌ اما در حال حاضر نوازنده‌ها با کیبورد موسیقی این حرکات هنری را اجرا می‌کنند.
24	شما اگر یک موسیقی 20 سال پیش که با دهل و سرنا اجرا شده را با اثری که در حال حاضر با کیبورد اجرا شده، مقایسه کنید، متوجه تغییر در سرعت ریتم خواهید شد.
25	یعنی نوازنده‌های قدیمی و فولک، موسیقی رقص‌ها را درست با مترونوم واقعی اجرا می‌کردند، اما نوازنده‌های فعلی با تغییراتی در بالا و پایین آوردن مترونوم آنها را اجرا می‌کنند.
26	بخشی دیگر از تغییرات هم شامل تغییر در اجرای حرکات توسط رقصنده‌هاست.
27	معمولا رقصنده‌ها حرکات جدیدی خلق می‌کنند که البته گهگاه زیبا هم هستند.
28	جواب این سوال را باید در اسطوره‌ها و آیین‌های عصر کشاورزی دنبال کنیم.
29	قبل از دوره انقلاب کشاورزی انسان شکارگر و خوراک‌جو به جمع‌آوری و جستجوی گیاهان و حیوانات می‌پرداخت و آنها را دارای موقعیتی برابر با انسان می‌دانست.
30	موجودات (انسان، حیوانات و نباتات) مستقیما با هم در رابطه متقابل بوده‌اند و در خصوص قوانین حاکم بر زیستگاه مشترکشان با هم توافق می‌کرده‌اند.
31	اما در عصر کشاورزی، انسان‌ها خود را مالک نباتات و حیوانات می‌دانستند و آنها را اداره می‌کردند و نمی‌توانستند خود را تا آن حد تنزل دهند که با آنها که مایملکشان بودند بر سر چیزی توافق یا معامله کنند و همین مسئله در آن عصر سرمنشا یک مشکل بزرگ شد.
32	آنها به این امر تمایل داشتند که بر حیواناتشان تسلط کامل و مطلق داشته باشند، اما این را هم می‌دانستند که این کنترل محدود است.
33	آنها می‌توانستند حیوانات را در حصاری جمع کنند، آنها را پرورش دهند یا حتی برخی از حیوانات را اخته کنند.
34	اما آنها نه مطمئن بودند که میش‌ها یا گوسفند‌هایشان باردار می‌شوند و بره‌های سالم به دنیا می‌آورند و نه می‌توانستند از شیوع بیماری‌های فراگیر و کشنده جلوگیری کنند.
35	پس باروری و سالم ماندن گله را چگونه می‌شد تضمین کرد؟یک نظریه غالب درباره منشأ خدایان و اهمیتشان این بود که آنها می‌توانستند برای حل این مشکل و مشکلات دیگر راه‌حل ارائه دهند.
36	وقتی نباتات و حیوانات توانایی خود را برای سخن گفتن از دست دادند، خدایانی چون الهه باروری، خدای آسمان و خدای طب جایگاهی محوری پیدا کردند و نقش اصلی‌شان میانجی‌گری میان انسانها از یک‌ طرف و نباتات و حیوانات خاموش از طرف دیگر بود.
37	تا هزاران سال پس از انقلاب کشاورزی، مراسم عبادی عمدتا شامل قربانی کردن گوسفند و اهدای شراب و شیرینی به قدرت‌های آسمانی بود که در ازاء آن وعده فراوانی محصول و باروری گله را می‌دادند.
38	عبادت‌ها و قربانی‌ها و گناهان و اعمال نیکو، تعیین کننده سرنوشت تمامی اکوسیستم بود.
39	یک سیل سهمگین می‌توانست میلیاردها مورچه و ملخ و لاک پشت و آهو و زرافه و فیل را نابود کند، فقط به این دلیل که یک عده انسان نادان خدایان را خشمگین کرده بودند.
40	انسان‌ها در این مرحله به جادو روی آوردند و برای خرسند کردن خدایان و الهه‌هایشان جشن‌ها و مراسم بر پا می‌کردند.
41	همان‌طور که اشاره کردم آنها نذر می‌کردند و قربانی می‌دادند.
42	گاهی قربانی‌ها حیوانات اهلی‌شان بود و گاه برای برکت زمین، پیروزی‌ها و تضمین در نبرد، انسان یا انسان‌ها را قربانی می‌کردند تا به این وسیله بتوانند روح طبیعت سرکش و خدایانشان را به تسخیر خود درآورند.
43	آنها برای اجرای درست و تاثیرگذاری بیشتر در مراسم، قربانی‌ها، پیروزی‌ها، جشن‌ها و زایش‌ها، حرکاتی را با اعضای بدنشان ادا می‌کردند و این علل پیدایش حرکات بود.
44	بر همین اساس که فلسفه وجودی حرکات رقص کردی نیز از راز و رمزهای زایش، رزم، بزم نشات می‌گیرد، می‌توانیم ریشه‌هایی از حرکات آیینی را در عصر کشاورزی و دوره‌های پس از آن دنبال کنیم؛ هرچند به لحاظ تاریخی می‌توانیم از نمونه‌های بسیار نادر نام ببریم که به عنوان رفرنسی دقیق نماینگر وجود حرکت در دوره قبل از انقلاب کشاورزی باشد.
45	تمام حرکات موجود در رقص کردی و گونه‌های مختلف آن برگرفته از طبیعت است.
46	یعنی اینگونه نبوده که شخص یا اشخاصی تفکر کند و طراحی کند تا آن نیروهای ماورایی را به کنترل خود درآورند.
47	همه حرکات برگرفته از همان نیروهای موجود و طبیعت است.
48	درختان،‌ رودخانه، باران، دریا، کوه و آسمان برخی از مواردی هستند که به طبیعت تعلق دارند و از آنها در رقص‌ها استفاده می‌شده است.
49	همه حرکات به لحاظ نمادشناسی و فلسفی برگرفته از طبیعت و قابل بررسی هستند.
50	به طور مثال عبادت‌ها، تعظیم‌ها و حالت‌های نیایشی مربوط به آن دقیقا بر اساس بادی طراحی شده که در نیزارها و گندم‌زارها و بیشه‌زارها می‌وزیده است.
51	این الهام گرفتن‌ها منحصر به طبیعت نیست و حتی حیوانات نیز مورد توجه بوده‌اند.
52	اگر توجه کنید حیواناتی چون ببر، سگ و دیگر چهارپایان در زمان استراحت و پیش از خواب بدنشان را کش می‌دهند و منقبض می‌کنند و در زمان برخاستن حرکاتی انجام می‌دهند.
53	تمام این موارد در رقص‌ و رقص‌های کردی وجود دارد.
54	اگر توجه کنید حرکات سم اسب نیز در رقص کردی وجود دارد.
55	اتفاقا مقاله‌ای در این‌باره دارم که بخشی از آن در رسانه‌ها منتشر شده و «اسب؛ اسطوره و رقص در کردستان» نام دارد و در بخش هنری مجله‌ای به نام «دنیای اسب» منتشر شده است.
56	بنده پژوهشگر هَه‌لپَه‌رکِی (رقص آیینی و حماسی کردی) هستم و آنچه به شما گفتم و می‌گویم با سند است و احتمالاً آنها را جایی نشنیده یا نخوانده‌‌اید؛ زیرا هیچ منبع مکتوب و موثقی در مورد «هه‌لپه‌رکی» یا همان رقص کردی وجود ندارد.
57	اگر مقاله‌های معدودی در فضای مجازی پیدا شوند نیز در آنها با دیدی سطحی‌نگرانه به «هله‌په‌ر‌کی» پرداخته شده است.
58	قطعاً مطالعه و تحقیق در مورد این آیین هزاران ساله کمی سخت‌تر از چیزی است که فکرش را بکنیم.
59	«هه‌لپه‌رکی» آیین هزاران ساله‌ای است که راز و رمز آن توسط، نیاکانمان نگه داشته شده و سینه‌ به ‌سینه و نسل به نسل انتقال پیدا کرده است.
60	این هنر مقدس مانند گوهری درخشان در میان فرهنگ و هنر و تاریخ این مردمان می‌درخشد.
61	پژوهش در زمینه «هه‌لپه‌رکی» کار دشواری است؛ زیرا باید در چند زمینه گسترده از جمله مطالعه تاریخ، اسطوره، آیین، افسانه، حماسه، مردم‌شناسی، جامعه‌شناسی، رواشناسی، ادبیات، موسیقی و فلسفه دست به پژوهش، تحقیق و بررسی بزنیم.
62	پس از انجام تحقیقات میدانی و بررسی‌های کامل در حوزه‌های ذکر شده، می‌توانیم به نتیجه و پاسخی درست درباره ریشه و نهاد این حرکات و جایگاه آن در اجتماع و زندگی مردمان کرد بپردازیم.
63	من اگر بخواهم مثلا در زمینه شناخت اسطوره در رقص‌ها به نتیجه‌ای درست برسم باید کتاب‌های زیادی از پژوهشگران و اسطوره‌شناسان مطالعه کنم و پس از مطالعه آنهاست که می‌توانم به شباهت‌‌ها و تفاوت‌های اسطوره‌ها در رقص کردی بپردازم.
64	طی این سالها اوقات زیادی را برای مطالعه در مورد این آیین هزاران ساله پشت سر گذاشته‌ام و نتیجه و حاصل آن را در کتابی به نام «هه‌لپه‌رکی سرود مقدس کُردها» نوشته‌ام، اما هنوز به چاپ نرسیده است.
65	تعدادی مقاله نیز نوشته‌ام که در رسانه‌های مختلف به چاپ رسیده‌اند.
66	رقص کردی مانند رقص‌های تمام قومیت‌های دنیا در دو اصطلاح خلاصه شده است که آن دو مقوله «آیین» و «اسطوره» است و به هر منطقه‌ با هر قوم و فرهنگ بروید، متوجه اهمیت این دومقوله در رقص‌های اقوام خواهید شد.
67	من دانشنامه هفت جلدی بین‌المللی «رقص‌های دنیا» را مطالعه کرده‌ام و می‌توانم بگویم ما فقط نوع بیان حرکاتمان متفاوت است.
68	یعنی، کل حرکات موجود، در رقص‌های آیینی کشورهای دنیا و مناطق مختلف ایران وجود دارد.
69	ما به طور کلی در حرکات آیینی‌مان از زایش و به دنیا آمدن حرف می‌زنیم و از تسخیر و به دست آوردن می‌گوییم.
70	اصل موضوع این بوده که مردم کشورها و مناطق مختلف بتوانند خدا و خدایانشان را به تسخیر خود درآورند تا خدایان از آنها ناراحت نباشند و به زندگی‌شان برکت دهند و آن انسان‌ها بتوانند طی این روند زنده بمانند.
71	در تاریخ پر راز و رمز کردستان رقص‌ها دارای قدمت و پیشینه بسیارند، اما همانطور که گفتم هیچ کتابی از پژوهشگر یا مؤلفی موجود نیست تا بتوانیم به آن رجوع کنیم و تاریخ دقیق و مکتوبی را از یک منبع موثق داشته باشیم.
72	در میان مردم عام که رازهای زیادی از فرهنگ هزاران ساله شان در سینه دارند نیز، هیچکس از تاریخ به وجود آمدن حرکات اطلاع دقیق ندارد و هر آنچه هست میراث گرانبهائی‌ست که از نسل‌های گذشته به ارث برده‌اند.
73	یحیی ذکائی در مورد تاریخ رقص‌های کردی از سندی نام برده که قدمت آن به هزار سوم پیش از میلاد می‌رسد.
74	آن اسناد تکه‌های سفال متعلق به «کاسوها» یا «کاسیها» هستند که در شمال ایلام، پیرامون کرمانشاهان و دره‌های کوه‌های زاگرس( پشتکوه و پیشکوه ) زندگی می‌کرده‌اند.
75	بر روی آن نگاره سه رقصنده در نزدیکی چادرها یا کلبه‌هایی از نی نشان داده شده است (پیکره شماره ۳۲ صفحه ۱۳).
76	بله.
77	در جنوب شرقی ترکیه و در توابع شهری به نام اورفا (که در حال حاضر کردنشین است) روستایی وجود دارد که «گوبک‌لی تپه» نام دارد.
78	این روستا دارای پرستشگاهی عظیم است که سندی معتبر به حساب می‌آید.
79	هر ستون این پرستشگاه تا هفت تن وزن داشته و ارتفاع آن به ۵ متر می‌رسیده است.
80	به گفته باستان‌شناسان این سازه عظیم برای اهداف فرهنگی مرموزی ساخته شده که متخصصان باستان‌شناسی از شناخت آن ناتوان هستند.
81	به هر حال، هدف هر چه بوده‌، خوراک جویان و شکارچیان فکر می‌کردند ارزش صرف وقت و انرژی بی‌اندازه را دارد.
82	نکته مسلم این است که فقط یک نظام دینی یا ایدئولوژیک می‌توانسته منجر به ساخت چنین سازه‌ عظیمی در آن زمان شود.
83	روستای «گوبک‌لی ‌تپه» راز جالب دیگری نیز در خود داشته است.
84	متخصصان ژنتیک سال‌ها به دنبال یافتن منشا گندم اهلی شده بودند.
85	کشفیات اخیر نشان می‌دهد که خاستگاه حداقل یک گونه اهلی شده یعنی گندم «آینکورن» از تپه‌های «قرچه‌داغ»، تقریبا در ۳۰ کیلومتری «گوبک‌لی تپه» است.
86	«یووال نوح هراری» نیز پرستشگاهی بوده که انسان‌ها برای پرستش الهه و خدایان‌شان در آنجا جمع می‌شدند تا آنها را ستایش و عبادت کنند و نذرها و قربانی‌شان را به آنجا ببرند تا خدایان را از خودشان خشنود سازند و متقابلأ بواسطه خدایان برکت، پیروزی و وفور نعمت را تضمین کنند.
87	از آنجا که حرکات ابداعی توسط انسان اولیه نیز کاملا برگرفته از ذات طبیعتش بوده، با تقلید از طبیعت برای رسیدن به اهدافشان به انجام چنین حرکات و اعمالی می‌پرداختند.
88	به‌طور کلی موسیقی و رقص در کنار یکدیگر حرکت کرده‌اند و نمی‌توان دقیقا گفت کدام زودتر ایجاد شده است؛ اگر در مورد تاریخ موسیقی هم بخواهیم بگوئیم، قطعا به تاریخی برمی‌خوریم که به ما نشان می‌دهد موسیقی نیز مانند حرکت در زندگی انسان‌های اولیه کاربرد فراوانی داشته است.
89	از استفاده آواهای آهنگین برای تقلید صدای حیوانات گرفته تا ابداع ریتم و خلق سازهای بادی.
90	برای اولین بار انسان‌ها ساخت ساز بادی را از بادی که به نیزار می‌خورد و تولید صدا می‌کرد کشف کردند و بعد از آن برای اطلاع‌رسانی و برقراری ارتباط با نیز استفاده کردند.
91	پس می‌توان نتیجه گرفت که رقص و موسیقی در زندگی انسان‌های اولیه کاملا همسو و هم‌جهت برای پیشبرد موفقیت در کنار هم حرکت کرده‌اند.
92	بله، درست است اما اگر نسبت به این سوال با دیدی بازتر و بر اساس مشاهدات کنکاش کنیم به پاسخ‌های درست‌تر و بهتری خواهیم رسید.
93	ساختار یا ریشه به وجود آمدن حرکت و رقص را باید در آیین و اسطوره‌ها بررسی کنیم.
94	آیین‌ها اعمالی هستند که اندیشه، احساس و اعتقادات انسان‌ها را متجلی می‌سازند.
95	اسطوره نیز مقوله‌ای فراواقعی است.
96	اسطوره در واقع اساسی‌ترین فکر و ذهنیت انسان اولیه از خود و جهان پیرامونش بوده است.
97	لذا، براین اساس آیین و اسطوره رابطه‌ای بسیار عمیق باهم داشته‌اند.
98	اسطوره و حیات بشر نیز رابطه‌ای مستقیم دارند.
99	می‌توان گفت آیین، زبانی بین‌المللی است و تمام قومیت‌ها در تمام دنیا دارای یکسری آیین و اسطوره‌‌اند.
100	می‌توان گفت تنها تفاوت بزرگ آیین قومیت‌های مختلف در نحوه بیان حرکت مورد نظر برای آن هدف خاص است وگرنه از نظر فلسفی می‌توان تمام قومیت‌ها را بسیار نزدیک به هم دانست.
101	برای مثال در رقص‌های کردی با پایکوبی بر زمین، آیین کشاورزی را تضمین می‌کردند و گرامی می‌داشتند.
102	در آتن جشنی به نام «باکوس» وجود داشته که طی آن با پاشیدن بخشی از شراب بر زمین سهم خدایانشان را می‌داند و برکت محصول سال بعد را تضمین می‌کردند.
103	در تمام قومیت‌ها رقص‌های حماسی وجود دارد اما آنچه که باعث ایجاد تفاوت‌هایی شده غنای فرهنگی، جغرافیایی و موسیقایی مردمان کرد است که به خاطر تعدد و تنوع در حرکات رقص‌های کردی، دارای نقطه قوتی نسبت به رقص‌های سایر قومیت‌هاست.
104	بله درست است.
105	این موارد بخشی از دلایل تشکیل حرکات است که حماسی بودن نیز قسمتی از آن به حساب می‌آید.
106	موضوع مهمی که نباید نادیده گرفته شود این است که صرفا حرکت باعث ایجاد رقص نشده است.
107	زبان، مترونوم مکالمات (یعنی ریتم و سرعت بیان کلمات)، جغرافیا،‌ محیط پیرامون، نوع موسیقی و حتی راه رفتن و غذا خوردن ما بر نحوه و چگونگی تشکیل رقص و حرکات مربوط به آن تاثیر بسیار دارد.
108	موارد مذکور تا آن حد بر رقص و جزییات آن تاثیر دارند که باعث شده‌ا‌ند، رقص کردی و گونه‌های آن در شهرهای استان‌های کردنشین با هم متفاوت باشد.
109	اما آنچه وجود دارد این است که تمام حرکات آیینی رقص‌های کردی دارای فلسفه و نماد و اِلِمان‌های خاص و مشخص است، که بخش‌هایی از آنها به تاراج رفته‌اند یا فراموش شده‌اند.
110	تمام نمادها و اِلِمان‌هایی که گفتم دارای پیشته تاریخی بسیار هستند و اینگونه نبوده که مثلا من نوعی بگویم معنی فلان حرکت در رقص کردی این است.
111	انسان‌های بدوی از علم کمک می‌گیرند تا عالم طبیعی را تحت کنترل خود درآورند و آنجا که علم متوقف می‌شود به جادو روی می‌آوردند.
112	آنجا که جادو متوقف می‌شود، انسان‌های بدوی به اسطوره روی می‌آورند.
113	رقصنده‌ها با تشکیل دایره مقدس هم‌پیمانی خود را با خورشید (الهه میترا و طبیعت) نوید می‌دهند.
114	آنها رزم با نیروهای اهریمنی را آغاز می‌کنند و با تمرکز درست در مسیر نور و روشنی، با قدرت گام برمی‌دارند.
115	بگذارید با نام بردن از چند «هله‌‌په‌رکی» و فلسفه وجودی آنها، موضوع را برایتان روشن کنم.
116	کردها با «پشت پا» که فلسفه آدم بودن است، انسان شدن را به عاریت می‌گیرند.
117	با «فَه‌تاح» به رزم با اهریمن می‌پردازند.
118	با «لبلان» تفکر و دوراندیشی می‌کنند و با «سه پا» سه بار بر بدی‌ها می‌کوبند.
119	‌آنها با «شَه‌لان» در رزم واقعی با دشمن کشته می‌شوند، زخمی می‌شوند، اما سرچوپی (یکی از رقصندگان که هدایت گروه را به عهده دارد و به نوعی لیدر آنهاست) که تیر زهرآلود دشمن او را زخمی کرده، کماکان لنگ لنگان بر زمین راه می‌رود و قامتش را استوارتر از قبل به نمایش می‌گذارد تا مبادا دشمن از زخمی شدن آنها خوشحال شود.
120	«سه‌رچوپی» همچون ریشه درخت بلوط سبز، امیدش به زندگی بلند است.
121	او مانند زنجیره کوه‌های سر به فلک کشیده زاگرس با قدرت و استوار است و هیچ گاه امیدش به زندگی را از دست نمی‌دهد.
122	او می‌گوید چیزی که ما را نکشد برعکس قدرتمندترمان می‌کند.
123	او با یک پا و با بهره‌مندی از قدرت پای سالم به رزمش ادامه می‌دهد و با نیروی دو چندان میترا در رزم با اهریمن به پیروزی می‌رسد و رهاتر از همیشه در مسیر نور و روشنی گام برمی‌دارد.
124	پس از روندی که درباره‌اش توضیح دادم به دوره میترایسم می‌رسیم که مربوط به سه تا چهار هزار سال پیش است.
125	در این دوره بخش عظیمی از فلسفه رقص‌های ما ایجاد شده و به تکامل رسیده است.
126	در این مقطع است که اشاره به نور مورد استفاده قرار می‌گیرد.
127	گذشتگان معتقد بودند اگر نور نباشد دیگر نمی‌توانند به راهشان ادامه دهند.
128	در فرهنگ‌ ما نیز اولین رقص کردی که در اکثر مناطق به آن پرداخته می‌شود «گَریان» نام دارد.
129	«گریان» یعنی راه رفتن و نوعی گشت‌و‌گذار.
130	آدم‌های حاضر با آغاز این رقص تصمیم به انجام کاری می‌گیرند، آنهم درحالیکه پیش از آن ساکن بوده‌اند و پس از «گریان» است که رقص‌های دیگر آغاز می‌شود.
131	آنها زمانی که تصمیم به انجام کاری می‌گیرند یعنی آن راه درست و نیک است.
132	آن افراد سپس به میتراییسم یا الهه نور توجه نشان می‌دهند.
133	آنها برای نور و خورشید دست تکان می‌دهند به این معنا که ما راه را آغاز کرده‌ایم و شما نیز نورت را از ما برندار.
134	متاسفانه در این‌باره نیز کتاب یا منبعی موثق وجود ندارد.
135	میراث فرهنگی استان کردستان با آن همه بودجه‌ای که در اختیار دارد، تمام زحماتی که طی این سال‌ها کشیده فقط طراحی یک بروشور بوده است.
136	البته بعضی از دوستان در این‌باره نظرات خودشان را اعلام کردند و می‌گویند که ۱۲ «نه‌زم» وجود دارد.
137	بعضی دیگر از استادان نظرشان این است که ۱۳ «نه‌زم» اصلی بوده و از این هه‌لپه‌رکی‌ها بیست وهفت «هه‌لپه‌رکی» دیگر نیز منشعب شده‌اند.
138	برخی دیگر از استادان می‌گویند ۴۷ «نه‌زم» وجود دارد.
139	«نه‌زم» که همان نظم در زبان فارسی است، برای نامیدن انواع رقص که ما به آن «هه‌لپه‌رکی» می‌گوییم به کار می‌رود و در ارتباط با موسیقی، «هه‌لپه‌رکی» معادل با متر و دور ریتمیک (دور ایقاعی) است.
140	درباره چند و چون واژه باید بگویم که در کردستان زمانی که می‌خواهند از رقصی نام ببرند از واژه «نه‌زم» استفاده می‌کنند.
141	به همین خاطر زمانی که در مراسم از موزیسین یا خواننده می‌خواهند آهنگی را برای اجرای رقص اجرا کند، نمی‌گویند فلان آهنگ یا موسیقی را برای ما اجرا کنید، می‌گویند فلان «نه‌زم» را برای ما اجرا کنید.
142	«هه‌لپه‌رکی» نیز از لحاظ لغوی، معنا و ریشه‌ای آیینی دارد.
143	اگر به شهرهای کرد زبان سفر کنید به هیچ عنوان واژه رقص را نخواهید شنید و همه آن را به عنوان «هه لپه‌رکی» می‌شناسند، البته ما واژه‌های دیگری در میان سایر لهجه‌های کردی داریم.
144	مثلا در هورامی آن را به نام «هورپرای» می‌شناسند و در زبان کرمانجی به آن «گوفند» یا «دیلان» می‌گویند.
145	در مناطق کردنشین همه زبان یکدیگر را متوجه می‌شوند ولی اگر در تهران و دیگر شهرها و کشورهای دیگر بگویید «هه‌لپه‌‌رکی» کسی متوجه منظورتان نخواهد شد و به همین دلیل آن را به عنوان رقص می‌شناسند.
146	به نظرم چهل یا چهل و هفت «هه‌لپه‌رکی» وجود دارد.
147	در سراسر کردستان هر منطقه این ۴۷ «نه‌زم» را به نحوی خاص و طبق محیط طبیعی و شرایط پیرامونشان انجام می‌دهند، که نشانگر افکار، احساسات، عادات و عواطف آنها است.
148	به عقیده من باید ملاک آمار و شمارش هه‌لپه‌رکی‌ها، نوع یا بهتراست بگویم فرم حرکات باشد.
149	ما نباید در آمار این هه‌لپه‌رکی‌ها فقط به تعداد «نه‌زم‌ها» اکتفا کنیم.
150	«هه‌لپه‌رکی» در غرب کشور نه‌زم‌های مشابهی دارد؛ اما در اجرا حرکات آنها متفاوت است.
151	چنانکه می‌بینیم هه‌لپه‌رکی‌ای به نام «سه پا» در استان‌های ایلام و کرمانشاه و حتی لرستان با مهاباد و کردستان تفاوت‌های دارد.
152	به‌طور مثال نام هه‌لپه‌رکی «سه پا»، از نظر شمارش حرکت و به لحاظ نوع اجرای حرکت، متفاوت است، اما می‌توان گفت ریتم موسیقی آنها تقریبا یکی است.
153	به نظر من، باید اصطلاح «نه‌زم» را برای اسم «هه‌لپه‌رکی» به کار ببریم نه برای تعداد شمارش فرم حرکات.
154	پس ما وقتی که حتی در شمارش تعداد حرکات «هه لپه رکی» مورد نظر اضافه و کم داریم چطور باید بگویم ۴۷ «نه‌زم» یا فقط ۱۲ «نه‌زم» اصلی و فرعی وجود دارد؟ با این تفاسیر می‌توان گفت آمار تعداد «هه‌لپه‌رکی» در کردستان ایران تقریبا دو برابر آمار ذکرشده است.
155	رقص‌های کردی کاملا آیینی هستند.
156	حال اگر بخواهیم آن رقص‌ها را در جشنواره‌ها یا رویدادهای موسیقی‌محور اجرا کنیم و اصل رقص کردی را به مخاطبان ارائه کنیم، باید رقص موردنظر با همان شیوه و همان موسیقی و همان حرکات اجرا شود و هیچ تغییری جایز نیست.
157	اما در کنسرت‌ها و برنامه‌های مشابه قضیه متفاوت است.
158	ما در کنسرت‌ها از ملودی‌های مختلفی استفاده می‌کنیم.
159	اگر نسبت به حرکات آگاهی و خلاقیت داشته باشیم، متوجه خواهیم شد طی رقص، هر میزان نسبت به میزان بعد متفاوت است.
160	قضیه فی‌البداهه رقصیدن آیینی است.
161	همه چیز باید بر اساس ریتم انجام شود و خلاقیت‌ در انجام و ایجاد حرکت‌ها در رقص‌هایی با مدت زمانی طولانی باعث می‌شود که مخاطب خسته نشود.
162	می‌توان گفت چنین اجراهایی وجهه نمایشی دارند و آن تغییرات و طراحی‌ها لازم است اما به شیوه درست.
163	یعنی آن حرکات باید بر اساس پایه اصلی رقص شکل گیرند و اجرا شوند.
164	کار پژوهش را از سن ۱۸ سالگی شروع کرده‌ام.
165	پدر و مادرم در زمینه رقص‌های آیینی کردی فعال و کاربلد بودند.
166	بویژه پدرم از رقصنده‌های درجه یک رقص کردی است که حال با بالا رفتن سن توانایی رقصیدن ندارد.
167	در سن 18 سالگی برای تحصیلات دانشگاهی در رشته گرافیک به تهران آمدم.
168	یادم هست بابت هزینه‌های دانشگاه از پدر پول می‌گرفتم و بدون اینکه به خانواده بگویم برای تحقیق و پژوهش به شهرهای دیگر می‌رفتم و بازهم به تهران بازمی‌گشتم و این رویه آنقدر جدی بود که ما‌ه‌ها به خانه پدری نمی‌رفتم.
169	تحقیقات و پژوهش‌هایم ادامه داشت و طی دوران حضورم در دانشگاه به استادانی کاربلد برخوردم و زمانی که به آنها در مورد فعالیت‌هایم گفتم مورد تشویق قرار گرفتم و در آن مقطع به تایید استادان نیاز داشتم و این اتفاق‌ها برای ادامه راه به من انگیزه می‌داد.
170	این روند ادامه داشت تا آنکه سال 1388 به مقوله آموزش پرداختم و تدریس را شروع کردم و این رویه تا به امروز ادامه داشته و فعالیت‌های پژوهشی‌ام را نیز همزمان با آن ادامه داده‌ام.
171	در این زمینه اساتیدی را می‌شناسم که حال حدود ۵۵ تا ۶۰ سال سن دارند اما اولین نفری هستم که آموزش و ترویج رقص‌های کردی را به صورت آکادمیک و به صورت گسترده در سطح شهر تهران آغاز کردم.
172	از سال 1388 همزمان با تحصیل‌، کار آموزش را در مراکز فرهنگی سطح تهران آغاز کردم و خوشبختانه با استقبال خوبی روبرو شدم و هنرجویان مشتاقانه به خاطر ظرایف و زیبای‌های (هه لپه رکی) سر کلاس‌هایم حضور می‌یافتند.
173	اما نکته‌ای که باعث تمایل بیشتر هنرجویان می‌شود، مواجه آنها با روح اسطوره و فلسفه وجودی حرکات و آمیختگی آنهاست.
174	همزمان با آموزش هر «نه‌زم» حتما فلسفه آن را نیز برای هنرجویان توضیح می‌دهم و این باعث می‌شود که آنها در هر حرکت فلسفه وجودی آن را درک کنند.
175	از سال‌های گذشته تاکنون، علاوه بر شرکت در جشنواره‌های مختلف، بیش از ده بار در تالار وحدت، سالن اصلی تئاتر شهر، تالار رودکی، تالار حافظ به اجرای برنامه پرداخته‌ام.
176	علاوه بر حضور در شبکه‌های یک، دو و جام جم به مناسبت‌های مختلف در آثاری چون سریال خانگی «عروس»، فیلم سینمایی «حکایت عاشقی» و سریال «نون خ» حضور یافته‌ام.
177	در حال حاضر نیز تنها گروه رقص کردی هستیم که برای اجرا در تالار وحدت مجوز دارد.
178	ماجرا از این قرار است که گروه‌های تازه‌کار اجازه اجرای مستقیم در تالار وحدت را ندارند و باید قبل از آن در سالن‌های کوچکی چون فرهنگسرای نیاوران یا حوزه هنری اجرای رسمی داشته باشند و پس از آن است می‌توانند مجوز اخذ کنند و در تالار وحدت اجرا بروند.
179	انجمنی وجود دارد با نام «نمایشگران حرکت» که در واقع با نام طراحان حرکت شناخته می‌شود.
180	یکی از اتفاقاتی که باعث شده کارم را به صورت آکادمیک ادامه دهم، عضویت پیوسته در انجمن مذکور است.
181	این انجمن مانند دیگر انجمن‌ها، دارای دو نوع عضویت پیوسته و وابسته است.
182	اعضای پیوسته حرفه‌ای هستند و حق عضویت در هیئت مدیره انجمن را دارند، اما وابسته‌ها هنرجویان یا اساتیدی هستند که رزومه کاریشان کمتر از ۱۰ سال است.
183	بنده سال ۱۳۹۱ در شهر فتحیه (واقع در مرز یونان و ترکیه) به یک جشنواره رقص و موسیقی دعوت شدم و در این جشنواره لوح تقدیر دریافت کردم.
184	از آن زمان تاکنون نیز حدود ۲۵ دعوت‌نامه از جشنواره‌های معتبر کشورهای مختلفی چون آلمان، ایتالیا، جمهوری چک، هلند، اتریش، فرانسه، روسیه ، بلغارستان دریافت کرده‌ام، اما متاسفانه بدلیل نبود اسپانسر از حضور در این رویدادها بازمانده‌ام.
185	همچنین طی این سال‌ها چندین ورکشاپ و دوره آشنایی با انواع رقص‌های محلی ایران برای هنرجویان رقص چند کشور خارجی که به همین منظور به ایران سفر کرده بودند برگزار کرده‌ام که خوشبختانه از آنها استقبال شده است.
