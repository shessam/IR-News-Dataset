roozno_data###چرا ایران موضع سخت گیرانه مشابه روسیه را در قبال بشار اسد ندارد؟/ چرایی تمایل اسد به نزدیکی با ایران###http://roozno.com//fa/news/429380/چرا-ایران-موضع-سخت-گیرانه-مشابه-روسیه-را-در-قبال-بشار-اسد-ندارد-چرایی-تمایل-اسد-به-نزدیکی-با-ایران###[]###2020-06-01 08:59:00###۴۲۹۳۸۰###['بشار اسد', 'روسیه و ایران', 'ایران', 'سوریه', 'تی آر تی']
1
1	ایران روابط بلند مدت ایدئولوژیک و نظامی با دولت سوریه دارد و نیازی نمی بیند که آن دولت را برای انجام اصلاحات تحت فشار قرار دهد.
2	به گزارش ،شبکه خبری "تی آر تی" ترکیه در گزارشی تحلیلی درباره موضع ایران و روسیه در قبال سوریه می نویسد:"به دلیل پیامدهای ناشی از شیوع کرونا و کاهش قیمت نفت بازیگران اصلی نقش آفرین در تحولات و منازعه سالیان اخیر سوریه تحت فشار قرار گرفته اند.
3	این موضوع می تواند بر آینده آن کشور تاثیرگذار باشد‌.
4	در مورد ایران، دولت ترامپ کارزار بیرحمانه "فشار حداکثری" را با اعمال تحریم ها ادامه داده است.
5	در مورد روسیه اما رسانه ها در آن کشور از وجود فساد سیستماتیک در ساختارهای سوریه برای دوره پس از بازسازی آن کشور جنگ زده ابراز نگرانی می کنند.
6	کمی پس از آن بود که "حشمت الله فلاحت پیشه" از اعضای کمیسیون امنیت ملی مجلس ایران علیرغم تاکید بر اتحاد میان ایران و سوریه اشاره کرد که ایران به سوریه ۲۰ تا ۳۰ میلیارد دلار کمک مالی کرده و این مبلغ باید از سوی سوریه به ایران بازگردانده شود‌.
7	او این پول را خرج شده از بیت المال دانسته بود.
8	موضوع کمک به سوریه در داخل ایران مسئله بحث برانگیزی است چرا که برخی از شهروندان عادی ایرانی گلایه مند درباره در اولویت قرار گرفتن کمک به سوریه هستند در حالی که نرخ فقر در ایران رو به افزایش بوده است.
9	البته این نخستین باری نیست که یک مقام ایرانی درباره هزینه های مالی ایران در سوریه از زمان آغاز جنگ داخلی در آن کشور از سال ۲۰۱۱ میلادی به این سو صحبت می کند.
10	در فوریه ۲۰۱۸ میلادی نیز "یحیی رحیم صفوی" از فرماندهان ارشد سابق سپاه و مشاور نظامی فعلی مقام عالی رهبری ایران اشاره داشت که مسکو درصدد تامین منافع نظامی، امنیتی و اقتصادی خود در سوریه است و ایران نیز باید به دنبال منافع خود باشد.
11	او گفته بود که ایران می تواند با انعقاد قراردادهای اقتصادی بلند مدت کاری کند که جبران هزینه هایی شود که در سوریه صرف شده اند.
12	او گفته بود که سوریه تمایل دارد بدهی هایش را به تهران از طریق منابع طبیعی آن کشور از جمله معادن فسفات پرداخت کند".
13	این شبکه خبری با اشاره به این که جای تعجبی ندارد که روسیه و ایران هر دو به دنبال احیای منابع مالی ای هستند که در سوریه صرف کرده اند می نویسد:"برای مسکو ثبات دوران پس از بازسازی اهمیت دارد.
14	اگرچه روسیه و ایران هیچ یک خواستار کناره گیری اسد از قدرت نیستند اما برای دمشق راحت تر است که خود را با خواسته های ایران وفق دهد.
15	این در حالی است که مسکو خواستار اعطای امتیازاتی از سوی دولت سوریه به نیروهای اپوزیسیون سوری و انجام اصلاحات قانون اساسی است امری که اسد تمایلی به آن اجرای ندارد.
16	در نتیجه، منافع ایران و روسیه در قبال سوریه دچار واگرایی شده است.
17	به همین خاطر است که ترکیه در مورد سوریه بیش از آن که با ایران همکاری کند به مسکو نزدیک شده است.
18	در ژانویه ۲۰۱۹ میلادی، "سرگئی ریابکوف" معاون وزیر خارجه روسیه ایده ائتلاف میان دو قدرت میانجی در سوریه را مطرح کرد و با احتیاط گفت که صحبت اش درباره ایران و رابطه روسیه با ایران نبوده است.
19	این صحبت او درست یک روز پس از انتقاد "فلاحت پیشه" از غیر فعال سازی سامانه دفاعی اس ۳۰۰ روسیه در سوریه در جریان حملات هوایی اسرائیل علیه مواضع نیروهای نزدیک به ایران در سوریه ایراد شد.
20	او گفته بود به نظر می رسد که در جریان این حملات هماهنگی هایی میان اسرائیل و روسیه در جریان بوده اند.
21	دیدار نسبتا کم سابقه "محمد جواد ظریف" وزیر خارجه ایران از سوریه در ماه گذشته و ملاقات او با اسد علیرغم محدودیت سفر در دوره شیوع کرونا نشان داد که به نظر می رسد اسد مقام های ایرانی را پشتیبانان بهتری برای بلند مدت قلمداد می کند.
22	"حسین امیر عبداللهیان" معاون سابق وزیر خارجه ایران در امور عربی نیز بر حمایت قاطع ایران از دولت سوریه تاکید کرده بود.
23	او اسد را "رهبری بزرگ در مبارزه علیه تروریسم تکفیری در جهان عرب" معرفی کرد و این شایعه که ایران و روسیه بر سر کناره گیری اسد از قدرت به توافق رسیده اند را تکذیب کرد و آن را دروغی امریکایی صهیونیستی و جنگی رسانه ای خواند.
24	علیرغم انتقادات اخیر رسانه ها و مطبوعات روسیه از جمله پراودا و کومرسانت درباره وجود فساد اقتصادی در ساختار سیاسی و هیئت حاکمه سوریه و صحبت درباره لزوم اصلاحات سیاسی، ایران در این زمینه فشاری بر سوریه وارد نکرده است".
25	به گزارش روزنو،این شبکه خبری در ادامه می افزاید:"با افزایش انتقادات "رامی مخلوف" پسر دائی ثروتمند اسد از او، این گمانه زنی مطرح شد که احتمالا بخشی از این دعوا به دلیل رقابت میان ایران و روسیه در سوریه بر سر کسب قدرت و سهم بیش تر بوده است چرا که گفته می شود اسماء همسر بشار اسد که شبکه های خیریه را در سوریه مدیریت می کند در یک مناقصه مرتبط با شبکه های ارتباطات تلفن همراه با حضور شرکت های ایرانی وابسته به نهادهای خاص ایران شراکت و همکاری داشته است امری که سبب می شود ایران کنترل شبکه مخابرات ارتباطی در سوریه را در دست گیرد.
26	این در حالی است که مخلوف از سهام داران مهم "سیریا تل" بزرگترین شرکت ارتباطات سوریه بود اما اکنون بخش عمده ای از سهام و اموال اش توسط دولت اسد مصادره شده اند.
27	از سوی دیگر، گفته شده که "ماهر" برادر بشار اسد نیز در رقابت با نیروهای نظامی روس و یا نزدیک به روسیه در سوریه بوده و خواستار همکاری سوری ها با گروه های شبه نظامی وابسته به ایران و ادغام آنان در نیروهای نظامی رسمی بوده است.
28	این موارد نشان می دهند که ایران و روسیه هر یک درصدد افزایش نفوذ خود در سوریه هستند چنان چه در ماه مارس، ایران مقادیر قابل توجهی سوخت و نفت به سوریه صادر کرد که احتمالا از نقطه نظر اقتصادی بازگشت پولی به ایران صورت نخواهد گرفت".
