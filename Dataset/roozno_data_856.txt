roozno_data###روحانی: عجله‌ای برای بازگشایی مدارس و دانشگاه‌ها وجود ندارد###http://roozno.com//fa/news/420978/روحانی-عجله‌ای-برای-بازگشایی-مدارس-و-دانشگاه‌ها-وجود-ندارد###[]###2020-04-07 16:16:00###۴۲۰۹۷۸###['روحانی', 'بازگشایی مدارس']
1
1	رئیس جمهور طرح فاصله‌گذاری هوشمند و آخرین وضعیت شیوع بیماری کرونا در استان های خراسان جنوبی، خراسان شمالی، ایلام، کهگیلویه و بویراحمد و چهارمحال و بختیاری را مورد بررسی قرار داد.
2	به گزارش روز نو : به نقل از پایگاه اطلاع رسانی دولت، رئیس جمهور روز سه شنبه در ارتباط ویدئو کنفرانسی با استان‌های خراسان جنوبی، خراسان شمالی، ایلام، کهگیلویه و بویراحمد و چهارمحال و بختیاری ضمن گفتگو با استانداران، روسای دانشگاه‌های علوم پزشکی این استان‌ها و مسئولان برخی مراکز درمانی و تولیدی در این مناطق، در جریان آخرین وضعیت شیوع بیماری کرونا و چگونگی مقابله با این بیماری و روند درمان بیماران قرار گرفت.
3	حجت‌الاسلام والمسلمین حسن روحانی همچنین در این ارتباط تصویری با شماری از پزشکان و پرستاران بیمارستان‌های ولی‌عصر(عج) بیرجند دراستان خراسان جنوبی و شهید مصطفی خمینی در ایلام، نیز گفتگو و روند ارایه خدمات بهداشتی و بستری، درمان و ترخیص بیماران مبتلا به کرونا و کمبودها و نیازمندی‌های این مراکز را برای ارایه خدمات بهتر به مردم بررسی کرد.
4	رئیس جمهور در ارتباط ویدئو کنفرانسی با استان خراسان شمالی با مدیر و برخی کارگران شرکت پاک‌شیمی اترک در زمینه تولید انواع محلول‌های ضدعفونی وچگونگی تأمین حفاظت و امنیت کارگران، برای جلوگیری از ابتلاء آنها به بیماری گفتگوکردروحانی همچنین در گفتگو با مدیر عامل سایت طرح ملی فناوری سامانه پرتودهی گاما در استان چهارمحال بختیاری که به منظور استریلیزه ماسک و تجهیزات پزشکی و محصولات کشاورزی در منطقه اقتصادی شهرکرد فعالیت می‌کند با روند فعالیت این مجموعه آشنا و از تلاش‌های انجام شده در این مرکز و سایر سایت‌هایی که با رعایت اصول بهداشتی در راستای کمک به بخش بهداشت و درمان تلاش می‌کنند قدردانی کرد.
5	روحانی در این ارتباط‌های ویدئو کنفرانسی با اشاره به اجرای طرح فاصله‌گذاری هوشمند و آغاز بکار مشاغل کم‌ریسک از ۲۳ فروردین براساس تصمیم ستاد ملی مقابله با کرونا، خطاب به استانداران و مسئولان بهداشت و درمان استان‌ها، گفت: بازگشایی تدریجی مشاغل باید با دقت و رعایت کامل تمام دستورالعمل ها و اصول بهداشتی انجام شود، چرا که اگر اصول بهداشتی به خوبی مراعات نشود ممکن است این اقدام نه تنها مفید نبوده، بلکه خطرناک هم باشد.
6	رئیس جمهور با اشاره به اینکه نباید تصور شود که این بیماری و گسترش آن به پایان رسیده است، افزود: مردم، کسبه و کارمندانی که از ۲۳ فروردین سر کار می‌روند، باید اصول بهداشتی را با دقت وحساسیت رعایت کنند و مطمئناً مراقبت فردی بهترین راه برای جلوگیری از شیوع و گسترش بیماری خواهد بود.
7	دکتر روحانی با تأکید بر اینکه موفقیت اجرای طرح فاصله‌گذاری هوشمند مبتنی بر رعایت اصول از سوی مردم است، خاطر نشان کرد: مسئولان و دستگاه‌های ذیربط در زمینه آموزش و اطلاع‌رسانی به مردم بویژه صدا و سیما هم باید با در نظر گرفتن برنامه‌های مناسب، اصول و نکات بهداشتی مدنظر از سوی بخش بهداشت و درمان را برای مردم توضیح دهند.
8	رئیس جمهور با اشاره به اعلام آمادگی استانداران برای اجرای طرح فاصله‌گذاری هوشمند در استان‌ها و ایجاد شرایط مناسب برای تحقق این کار، گفت: می‌خواهیم هم مردم از زندگی اجتماعی و کسب و کار خود دور نمانند و هم روندی که بخش بهداشت و درمان برای توقف ابتلا وشیوع کرونا در کشور داشته، دچار آسیب نشود.
9	دکتر روحانی افزود: هنوز این بیماری پیش روی ما قرار دارد و مشخص نیست که تا چه زمانی ادامه خواهد داشت و لذا باید تلاش کنیم تا توأم با حفظ سلامت مردم بتوانیم شرایط را برای تأمین زندگی آنان نیز فراهم کنیم.
10	رئیس جمهور در این ارتباط ویدئو کنفرانسی در پاسخ به درخواست استانداران درزمینه اعمال حساسیت بیشتر درامر بازگشایی مدارس تا زمانی که اطمینان از شرایط حاصل نشده، گفت: در بخش آموزش هیچ عجله‌ای برای راه‌اندازی مدارس و دانشگاه‌ها وجود ندارد، ضمن اینکه باید شرایط برای بازگشایی مدارس به گونه‌ای باشد که هم از اجرای کامل دستورالعمل های بهداشتی اطمینان داشته باشیم و هم بتوانیم دغدغه خانواده‌ها را در این راستا از بین ببریم.
11	دکتر محمودی‌راد رئیس بیمارستان ولی‌عصر(عج) بیرجند ضمن ارایه گزارشی از روند شیوع بیماری و ارایه خدمات درمانی به بیماران در این مرکز درمانی نیازها وکاستی ها در امر تجهیزات بهداشتی را برای کادر درمانی و تجهیزات مورد نیاز آزمایشگاهی بیان کرد.
12	آقای محمد صادق معتمدیان استاندار خراسان جنوبی نیز با قدردانی از توجه دولت به وضعیت معیشتی مردم در دوره شیوع بیماری کرونا، گزارشی از وضعیت استان در مواجهه با بیماری کرونا، چگونگی ترددها و حضور مسافران در ایام نوروز در این استان و اجرای طرح‌ها و پروژه‌های دولت در این استان ارایه کرد.
13	وی در پاسخ به سوال رئیس جمهور درباره چگونگی توجه مردم به رعایت پروتکل‌های بهداشتی، اظهار داشت: خوشبختانه همراهی و همکاری بسیار خوبی از سوی مردم با کمک دستگاه‌های مختلف بویژه صدا و سیما با پخش برنامه‌های آموزشی مناسب در این استان داشته‌ایم و به واسطه همین همراهی و رعایت توصیه‌های بهداشتی، کمترین آسیب به کسب و کار مردم وارد آمده و آماده اجرای طرح فاصله گذاری هوشمند در این استان هستیم.
14	روحانی با اشاره به گزارش استاندار خراسان جنوبی درباره وضعیت مرزها و اینکه تبادل کالا در مرز مشترک با افغانستان در حال انجام است، گفت: باید در مرزها نیز پروتکل‌های بهداشتی با دقت رعایت شود و اگر برادران و خواهران افغانی در ایران به کرونا مبتلا شده‌اند، براساس مصوبه ستاد ملی مقابله با کرونا درمان آنان به صورت رایگان انجام شود.
15	چرا که ما و همسایگان‌مان بهم پیوسته‌ایم و باید در این شرایط یکدیگر را یاری کنیم.
16	دکتر دهقانی رئیس دانشگاه علوم پزشکی استان خراسان جنوبی نیز در این ارتباط گزارشی از وضعیت گسترش بیماری کرونا در این استان، میزان امکانات در مراکز بهداشتی و درمانی و وضعیت کادر درمانی، پرستاری و تخت بستری در بیمارستان‌های استان ارایه کرد.
17	آقای محمد علی شجاعی استاندار خراسان شمالی و دکتر هاشمی رئیس دانشگاه علوم پزشکی این استان نیز در ارتباط ویدئو کنفرانس با رئیس جمهور گزارشی از وضعیت استان در زمینه اجرای مصوبات و سیاست‌های ستاد ملی مقابله با کرونا، اجرای پروتکل‌های بهداشتی در بخش‌های مختلف، چگونگی همراهی مردم با مسئولان در زمینه رعایت اصول و توصیه‌های بهداشتی، اجرای طرح‌های دولت در بخش‌های گوناگون، چگونگی ارایه خدمات بهداشتی و درمانی به بیماران مبتلا و وضعیت، پرستاران، پزشکان و کادر درمانی در خراسان شمالی ارایه کردند.
18	رئیس جمهور اقدامات انجام شده در خراسان شمالی و آمارهای ارایه شده از سوی مسئولان در مقابله با گسترش این بیماری را امیدوارکننده دانست و از تلاش‌های همه پزشکان، پرستاران و کادر درمانی و توجه مردم به رعایت اصول و توصیه‌های بهداشتی در این استان تقدیر کرد.
19	روحانی همچنین پس از گفتگو با غلامی مدیرعامل شرکت پاک شیمی اترک که در زمینه تولید انواع محلول‌های ضدعفونی فعالیت می‌کند و نیز یکی از کارکنان این واحد تولیدی درباره چگونگی شرایط کار و ساعت‌های کاری، بر ضرورت رعایت پروتکل‌ها و اهمیت سلامت کارگران و کارکنان در واحدهای تولیدی بویژه آن واحدهایی که در زمینه تولید مواد بهداشتی و ضدعفونی تلاش می‌کنند، تأکید کرد.
20	آقای قاسم سلیمانی دشتکی استاندار ایلام و دکتر کریمیان رئیس دانشگاه علوم پزشکی این استان نیز در ارتباط ویدئوکنفرانسی رئیس جمهور ضمن بیان گزارشی از وضعیت این استان در مقابله با کرونا و اجرای مصوبات ستاد ملی مقابله با کرونا به بیان دیدگاه‌ها، پیشنهادات و مشکلات پیش رو در زمینه ارایه خدمات بهداشتی و درمانی به مردم پرداختند.
21	رئیس جمهور در این ارتباط تصویری پس از شنیدن گزارش خانم دکتر الهام باستانی رئیس بیمارستان مصطفی خمینی ایلام و ابراز خرسندی از روند رو به کاهش ابتلاء به کرونا در این استان، از تلاش‌ها و فداکاری پزشکان، پرستاران و کادر بهداشتی و درمانی و همه مدافعان سلامت در کشور تشکر کرد و گفت: اینکه امروز موفقیت‌های خوبی در مقابله با این بیماری داشته‌ایم بخاطر مجاهدت این بخش از جامعه و همراهی خوب مردم بوده است.
22	روحانی اظهار داشت: پزشکان و پرستاران کشور همواره سرافراز بوده‌اند و امیدوارم برای خدمتی که در این ایام به مردم ایران ارایه کردند پاداشی معنوی نزد خداوند داشته و در تمامی مراحل زندگی سربلند باشند.
23	رئیس جمهور گزارش استاندار ایلام درباره وضعیت مرزها و پایانه‌های مرزی در این استان و چگونگی رعایت پروتکل‌های بهداشتی در این پایانه‌ها را مثبت ارزیابی کرد و ضمن تأکید بر اینکه با پیگیری وزارت خارجه باید مشکلات مربوط به تردد کالا در مرزها برطرف شود، گفت: مردم ایلام همواره مرزداران دلاور کشور و میزبانان زائران اباعبدالله الحسین(ع) بودند و امیدواریم همواره در صحت و سلامت باشند.
24	آقای حسین کلانتری استاندار کهگیلویه و بویراحمد و دکتر یزدان پناه سرپرست دانشگاه علوم پزشکی این استان در چهارمین ارتباط ویدئو کنفرانس امروز دکتر روحانی، گزارش‌های جداگانه‌ای از روند اقدامات انجام شده در راستای اجرای سیاست‌های ستاد ملی مقابله با کرونا و ارایه خدمات بهداشتی و درمانی به مردم و وضعیت مراکز درمانی و بیمارستانی در این استان ارایه کردند.
25	استاندار کهگیلویه و بویراحمد در پاسخ به سوال روحانی درباره میزان ترددهای مسافران نوروزی در این استان، گفت: خوشبختانه با توجه به تلاش‌ها و برنامه‌ریزی‌ها و ارایه برنامه‌های آموزشی مناسب و همراهی مردم، امسال 60 درصد کاهش تردد در سطح استان را شاهد بودیم و با توجه به طبیعت بی‌نظیری که در این استان وجود دارد، باور نمی‌کردیم که مردم در روز طبیعت در خانه‌های خود بمانند و این بخاطر این است که مردم دلسوزی، تدبیر و مدیریت دولت را باور کرده و به درخواست خدمتگزاران خود در دولت احترام می‌گذارند.
26	روحانی با اشاره به اینکه در این ایام به کسب و کار عده زیادی از مردم صدمه وارد شد، اظهار امیدواری کرد با تلاش مدافعان سلامت و همراهی مردم، کسادی کسب و کار عده‌ای در ایام عید بویژه در بخش گردشگری و حمل و نقل در ایام تابستان جبران شود.
27	آقای اقبال عباسی استاندار چهارمحال و بختیاری و دکتر شیرانی رئیس دانشگاه علوم پزشکی این استان نیز در آخرین ارتباط ویدئو کنفرانسی رئیس جمهور ضمن ارایه گزارش از وضعیت استان در زمینه مقابله با بیماری کرونا از همراهی و همدلی بسیار خوب مردم استان چهارمحال و بختیاری در رعایت اصول و توصیه‌های بهداشتی تقدیر کردند.
28	رئیس جمهور نیز با سپاسگزاری از تلاش‌های مسئولان دستگاه‌های مختلف و کادر بهداشتی – درمانی این استان، همراهی مردم با برنامه‌های ستاد ملی مقابله با کرونا را در پیشگیری از شیوع این بیماری حائز اهمیت دانست و بر تلاش مضاعف مسئولان برای تأمین نیازمندی‌های کادر بهداشتی و درمانی و بخش تولید کشور تأکید کرد.
29	درگزارش های استانداران و همچنین مقامات بهداشتی استان های خراسان جنوبی و شمالی، ایلام، کهگیلویه وبویر احمد و چهارمحال و بختیاری از همکاری بسیار خوب مردم این استان ها و ماندن درخانه بویژه در روز طبیعت و رعایت فاصله اجتماعی قدردانی کردند وآن را از نشانه های اعتماد مردم به نظام و دولت خدمتگزار خواندند.
