roozno_data###روحانی: کرونا از بین نرفته است، پروتکل‌های بهداشتی باید رعایت شود###http://roozno.com//fa/news/421461/روحانی-کرونا-از-بین-نرفته-است-پروتکل‌های-بهداشتی-باید-رعایت-شود###[]###2020-04-11 13:05:00###۴۲۱۴۶۱###['روحانی', 'کرونا']
1
1	رئیس جمهور گفت: آنچه در مرحله جدید فاصله‌گذاری هوشمند اجتماعی دارای اهمیت است این است که طرح مذکور با مطالعه سبک زندگی ایرانی و با مدلی بومی و در عین حال منطبق بر اصول مصوب بهداشت جهانی انجام می‌شود.
2	به گزارش روز نو :به نقل از پایگاه اطلاع رسانی ریاست جمهوری، حجت‌الاسلام والمسلمین حسن روحانی روز شنبه در جلسه با روسای کمیته‌های اجتماعی، امنیتی، آموزشی، اداری، بهداشتی، آموزش عالی، پشتیبانی، اصناف و اقتصادی ستاد ملی مقابله با کرونا گفت: خوشبختانه متخصصان و پزشکان کشور بر اساس مطالعاتی که در ایران انجام دادند و با تبادل تجارب و پژوهش‌های خود با سایر کشورها تا حدود زیادی توانسته‌اند به روش‌های رفتاری این ویروس و راههای مقابله با شیوع آن نزدیک شوند که این بسیار حائز اهمیت است.
3	روحانی با بیان اینکه باید بدانیم پس از پشت سر گذاشتن محدودیت‌های حداکثری برای مقابله با ویروس، رعایت پروتکل‌های بهداشتی می‌بایست مورد توجه قرار گیرد، افزود: بر این اساس، آموزش و اطلاع‌رسانی از اهمیت ویژه‌ای برخوردار است تا مردم بتوانند پروتکل‌های مرتبط با کسب و کار خود و آن دسته مشاغلی که احتیاجات آنان را تامین می‌کنند، فراگرفته و نسبت به آن آگاه باشند.
4	رئیس جمهور تصریح کرد: سامانه‌ای که وزارت بهداشت و درمان برای ثبت‌نام کسب و کارها راه‌اندازی کرده است اقدام بسیار موثر و مفیدی است که هم می‌تواند تا اندازه زیادی ما را به نقطه اطمینانی برای رعایت بهداشت و مدیریت مقابله با ویروس نزدیک کند و هم به وسیله آن کسب و کارها به نوبت شروع به کار کنند.
5	روحانی اظهار داشت: آنچه در مرحله جدید فاصله‌گذاری هوشمند اجتماعی دارای اهمیت است این است که طرح مذکور با مطالعه سبک زندگی ایرانی و با مدلی بومی و در عین حال منطبق بر اصول مصوب بهداشت جهانی انجام می‌شود.
6	رئیس جمهور ادامه داد: طرح فاصله‌گذاری هوشمند اجتماعی که با کار و تلاش فشرده ستاد ملی مقابله با کرونا و روسای کمیته‌های آن به انجام رسیده، مدلی کنترلی است که به صورت پلکانی بر اساس نظر وزارت بهداشت و درمان در حال اجرای آن هستیم.
7	روحانی افزود: آنچه در این جلسه به آن رسیدیم این است که تمامی روسای کمیته‌ها می‌بایست ارزیابی‌های دقیق از اجرای طرح فاصله‌گذاری هوشمند اجتماعی داشته باشند و موانع و مشکلات آن را در تمامی استان‌هایی که در حال اجرا است بررسی و نسبت به رفع آنها در کوتاه‌ترین زمان اقدام کنند.
8	رئیس جمهور خاطرنشان کرد: ماموریت بسیار مهمی به وزارت بهداشت و درمان و معاونت علمی و فناوری ریاست جمهوری داده شده که با تقویت و پشتیبانی شرکت‌های دانش بنیان و مراکز مطالعاتی دانشگاههای علوم پزشکی در تهیه دارو، تشخیص و تست و نیز تهیه واکسن این ویروس فعالیت کنند که با توجه به توان و بنیه علمی متخصصان کشورمان دستیابی به دارو و واکسن دور از دسترس نخواهد بود.
9	روحانی همچنین به وزرات بهداشت، درمان و آموزش پزشکی و معاونت علمی و فناوری ریاست جمهوری دستور داد تا در راستای عملیاتی شدن طرح استفاده از کیت جدید، برای مشخص شدن افرادی که دارای مصونیت هستند، بررسی سریع داشته باشند.
10	رئیس جمهور تصریح کرد: همانطور که مردم در مرحله اول و دوم فاصله گذاری اجتماعی و اجرای محدودیت‌ها با همکاری و همیاری بسیار خوب خود با مسوولین توانستند کمک شایانی در کنترل ویروس انجام دهند در مرحله فاصله‌گذاری هوشمند اجتماعی نیز انتظار مسوولین همراهی آنان چه در اجرای پروتکل‌های بهداشتی و چه نظارت بر اجرای آن از سوی کسب و کارها و اصناف است.
11	روحانی تاکید کرد: مردم شریف عزیز باید بدانند که اجرای فاصله‌گذاری هوشمند اجتماعی تنها برای فعالیت کسب و کارهای کم ریسک است و به هیچ‌وجه نباید این طور تلقی شود که این ویروس و اپیدمی آن به طور مطلق از بین رفته است و همه پروتکل های بهداشتی باید با جدیت رعایت شود.
12	روحانی ادامه داد: بر این اساس کماکان در خصوص اجتماعات و مراکز پرریسک محدودیت‌ها وجود دارد و مردم نباید برای کارهای غیرضروری از منزل بیرون بیایند و مسوولین کماکان از مردم انتظار دارند در رعایت پروتکل‌ها دقت کرده و در شرایطی که کار ضروری ندارند در منزل بمانند.
