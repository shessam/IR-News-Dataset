roozno_data###چگونه کرونا شکنندگی ارزش های زمان ما را نشان داد؛ از سرزنش عادات غذایی چینی ها تا راه اندازی جنگ فرقه ای و سیاسی علیه ایران###http://roozno.com//fa/news/416909/چگونه-کرونا-شکنندگی-ارزش-های-زمان-ما-را-نشان-داد-از-سرزنش-عادات-غذایی-چینی-ها-تا-راه-اندازی-جنگ-فرقه-ای-و-سیاسی-علیه-ایران###[]###2020-03-05 13:20:00###۴۱۶۹۰۹###['کرونا', 'شکست']
1@@@2
1	«علی محمد فخرو» نویسنده بحرینی در القدس العربی نوشت: دنیای ما هر از چند گاهی به لرزشها و بحران هایی نیاز دارد تا واقعیت شکننده و متناقض خود را بشناسد؛ واقعیتی که توسط ارزش ها و اقدامات نئولیبرال جهانی بوجود آمده است.
2	چنین لرزش ها و بحران هایی نشان دهد که چقدر انسانیت نزد برخی از انسان ها رنگ باخته است و چگونه چهره حیوانی و وحشیانه بدوی نزد برخی دیگر اوج گرفته است.
3	به گزارش روز نو : فخرو در مطلبی تحت عنوان «فاجعه کرونا شکنندگی ارزشهای زمانه ما را نشان داد» همچنین نوشت: از همین رهگذر می توان رفتارها و برخوردهای برخی از انسان ها در قبال مصیبت ویروس کرونا که جهان کنونی ما را درنوردیده، تحلیل کرد و قطعاً اگر دنیای ما برای آن رفتارها و برخوردها آماده نبود و ظرفیت کنترل آن را داشت، چنین رفتارهایی خود را نشان نمی داد.
4	نویسنده افزود: رسوایی اخلاقی زمان ما این بود که برخی به جای همدردی با کشورهای محل شیوع ویروس کرونا و همبستگی با قربانیان آن کشورها – که در هنگام مصیبت ها و بلایا یک رفتار طبیعی و بیانگر روابط ملت ها با یکدیگر است به مسائل سیاسی، رقابت های تجاری و عصبیت های قومی و نژادی دامن زدند و جهان را از توهم های خیالی و اسطوره ای پر کردند.
5	تحلیلگر بحرینی ادامه داد: به عنوان مثال به دو مورد چین و ایران اشاره می کنیم؛ پس از شیوع ویروس کرونا، برخی چین را شماتت کردند و از مصیبتی که گریبان گیر آن شده، استقبال کردند و بر این باورند که این بیماری باعث توقف رشد اقتصادی و خروج آن از رقابت اقتصاد جهانی خواهد کرد؛ موضوعی که بسیاری برای آن تلاش می کنند و خواهان آن هستند.
6	برخی دیگر هم رفتارها و عادات غذایی چینی ها رابه سخره گرفتند و ناگهان چینی که از نظر اینها با رشد اقتصادی عظیم خود جهان را شگفت زده کرده و به تحسین واداشته بود، به منبع همه رذایل فرهنگی و اجتماعی تبدیل شد.
7	وی افزود: همین ها در برخی از مناطق دیگر جهان موضوع اختلافات مذهبی میان سنی و شیعه را در نوشته ها، منبرهای رسانه ای و فضای مجازی پیش کشیدند و ویروس کرونا در ایران را عذابی از جانب خداوند تلقی کردند و جنون نفرت انگیز دیوانه وار برخی دیگر به اوج خود رسید و از دولتهایشان خواستند اجازه بازگشت شهروندانشان از ایران را ندهند تا به این طریق با امکان انتقال ویروس به آنها و خانواده هایشان مبارزه کنند.
8	نویسنده در ادامه نوشته است: در همین حال سیاست هم وارد عمل شد و برخی کشورها ارائه کمک های پزشکی به ایران را به پذیرش مذاکره بر سر برنامه هسته ای و بالستیکی اش منوط کردند.
9	برخی نیز اتهاماتی را مطرح کردند که همه ایینها نوعی جنگ میکروبی برای رهایی از ملت ها و نژادهای آنهاست.
10	برخی دیگر نیز داستان های خیالی را در این زمینه مطرح کردند که در کتابی به نام «چشم های تاریکی» پیش بینی شده بود مبنی بر اینکه آزمایشگاهی در نزدیکی شهر ووهان چیز وجود دارد و اقدام به ساخت انواع جدیدی از میکروب ها و ویروسها می کند و ویروس کرونا ۲۰۲۰ هم در آنجا ساخته شده اسنت.
11	نویسنده در پایان آورد: از همین جا بود که به صورت قطعی ثابت شد که دنیای معاصر ما به بازنگری در مبانی، رفتارها و ارزشهای اخلاقی نیاز دارد.
12	وقتی در برابر ویروس جدید و کم انتشاری نظیر کرونا خود را در تنگنا می بیند، در آینده در برابر جنگهای بیولوژیک، شیمیایی و هسته ای چکار خواهد کرد؛ این جهان پیش از آنکه خود را به خودکشی و نابودی بکشاند، به تحلیل های عمیق و نقد موضوعی صادقانه و صریح نیاز دارد.
