asriran_2_data###حکم اعدام برای ۲۷ مامور امنیتی سودان در ارتباط با قتل یک معترض###https://www.asriran.com/fa/news/706203/حکم-اعدام-برای-۲۷-مامور-امنیتی-سودان-در-ارتباط-با-قتل-یک-معترض###['بین الملل']###2019-12-30 15:55:00###۷۰۶۲۰۳###['سودان', 'اعدام', 'معترض']
5
1	دادگاهی در سودان بیست و هفت عضو سرویس اطلاعاتی این کشور را به دلیل دست داشتن در شکنجه و قتل یک تظاهرکننده در دسامبر سال گذشته میلادی به مجازات اعدام محکوم کرد.
2	به گزارش عصرایران به نقل از یورونیوز، صادق عبدالرحمن، قاضی مامور رسیدگی به این پرونده روز دوشنبه با صدور حکم یاد شده گفت: «جرم این بیست و هفت نفر به دلیل شکنجه تا حد مرگ یک معترض در بازداشت‌گاه‌های سرویس اطلاعاتی محرز تشخیص داده شده و این افراد به مجازات مرگ از طریق اعدام محکوم می‌شوند.
3	»فردی که بر اثر ضرب و جرح و شکنجه ماموران اطلاعاتی جان باخته احمد الخیرعوض نام دارد.
4	وی یک معلم است که اواخر ماه ژانویه سال گذشته میلادی در ایالت کسلا واقع در شرق سودان توسط اعضای سرویس‌های اطلاعاتی بازداشت شده بود.
5	این فرد یکی از صدها معترض سودانی بود که نوزدهم دسامبر سال ۲۰۱۸ در اعتراض به سه برابر شدن قیمت نان در چندین شهر این کشور دست به تظاهرات زده بودند.
6	این تظاهرات نخستین جرقه از جنبش اعتراضی به بحران اقتصادی و فساد دولتی در سودان بود که در نهایت سراسر این کشور را در بر گرفت و یازدهم آوریل به برکناری عمر البشیر از قدرت پس از ۳۰ سال حکمرانی بلامنارع منجر شد.
7	عفو بین الملل شمار قربانیان انقلاب مردمی سودان را دست کم ۱۷۷ نفر اعلام کرد.
8	این در حالیست که یک منبع پزشکی نزدیک به جنبش اعتراضی معتقد است که بیش از ۲۵۰ نفر در جریان سرکوب اعتراض‌های مردمی جان خود را از دست داده‌اند.
9	نقطه اوج این سرکوب‌ها روز سوم ژوئن بود که شمار زیادی از معترضان در مقابل مقر اصلی ستاد مشترک ارتش در خارطوم، پایتخت سودان قتل عام شدند.
