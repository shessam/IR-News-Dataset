roozno_data###۸۰ ایراد شورای نگهبان به بودجه ۹۹/ اصلاحات جدید بودجه امروز بررسی می‌شود###http://roozno.com//fa/news/418998/۸۰-ایراد-شورای-نگهبان-به-بودجه-۹۹-اصلاحات-جدید-بودجه-امروز-بررسی-می‌شود###[]###2020-03-18 12:35:00###۴۱۸۹۹۸###['شورای نگهبان', 'بودجه 99']
1
1	سخنگوی شورای نگهبان گفت: شورای نگهبان حدود ۸۰ ایراد به لایحه بودجه ۹۹ گرفت.
2	به گزارش روز نو :آغاز نشست خبری سخنگوی شورای نگهبان به صورت ویدئو کنفرانس عباسعلی کدخدایی، سخنگوی شورای نگهبان در نشست خبری امروز (چهارشنبه ۲۸ اسفند) که به صورت ویدئو کنفرانس برگزار شد، اظهار کرد: بودجه ۹۹ به دلیل شرایط خاصی که ایجاد شده بود، از طریق کمیسیون تلفیق به شورای نگهبان ارسال شد و این شورا در جلسات متعددی، بودجه را بررسی کرد.
3	سخنگوی شورای نگهبان گفت: روز گذشته جلسه ای برگزار و اصلاحات انجام شده توسط مجلس را بررسی و نظرات خودمان را اعلام کردیم.
4	کدخدایی تصریح کرد: شورای نگهبان حدود ۸۰ ایراد به لایحه بودجه ۹۹ گرفت.
5	سخنگوی شورای نگهبان با اشاره به اینکه تعداد ایرادات ما نسبت به لایحه بودجه سال ۹۹ نسبتا زیاد بود، گفت: این ایرادات دارای ۱۹ بند و ۸۰ مورد است که از این تعداد ۸ فقره ایراد شرعی، ۲ مورد مربوطه به صندوق و ۲۷ مورد ابهام، ۶ مورد مربوط به سیاست‌ها و ۶ مورد مغایرت با اصل ۵۳ درباره عدم سقف یا ردیف و همچنین ۲۲ مورد هم غیر بودجه‌ای بود.
6	کدخدایی افزود: امروز اصلاحات جدید انجام شده توسط مجلس را دوباره برای ما ارسال کردند و شورای نگهبان این اصلاحات را بررسی خواهد کرد.
7	او بیان کرد: از مجموع ۲۰۸ حوزه انتخابیه، صحت ۲۰۴ حوزه اعلام شده و ۴ حوزه نیاز به اعزام بازرس بود که بازرس هم اعزام شده و هر وقت به نتیجه برسیم، نتایج را اعلام خواهیم کرد.
8	سخنگوی شورای نگهبان با تأکید بر اینکه ایرادات شورا به بودجه، عموما توسط مجلس تأمین شده است، گفت: در لایحه بودجه، مشخص نبود که سقف افزایش حقوق تا چه اندازه باید باشد؛ مجلس این ابهام را اصلاح کرده است.
9	کدخدایی اذعان کرد: مصوبه مربوط به واردات خودرو‌های خارجی، مصوبه مستقلی نبود بلکه در دل لایحه بودجه ۹۹ گنجانده شده بود و در یکی از بند‌های بودجه، اجازه واردات خودرو‌های خارجی صادر شده بود.
10	سخنگوی شورای نگهبان ادامه داد: اعضای شورای نگهبان با عنایت به سیاست‌های کلی حمایت از تولید ملی، این بند را مغایر با سیاست‌های کلی دانستند و کمیسیون تلفیق نیز این بند را حذف کرد.
11	او گفت: متأسفانه قانون انتخابات در بخش فساد‌های مالی برخی نمایندگان در جریان انتخابات اصلاح نشد و شورای نگهبان همکاری‌های زیادی در این بخش داشت.
12	ظرفیت شورای نگهبان برای اصلاح قانون انتخابات در مجلس آینده در اختیار نمایندگان قرار خواهد گرفت.
13	انشاءالله در مجلس یازدهم شاهد اصلاح قانون انتخابات باشیم.
14	کدخدایی تأکید کرد: دوستان در مجلس بندی را به لایحه بودجه الحاق کرده بودند که تناقضی ایجاد کرده و مشخص نبود سقف افزایش تا چه اندازه است.
15	نمایندگان مجلس هم متوجه شدند و اصلاح کردند و نسبت به کارکنانی که سقف دریافتی‌شان پایین است، در سال ۹۹ بین ۵۰ تا ۸۰ درصد افزایش حقوق خواهند داشت.
16	سخنگوی شورای نگهبان در پاسخ به سوالی مبنی بر اینکه به گفته برخی نمایندگان، امسال نیز مثل سال‌های قبل بودجه شرکت‌های دولتی به صورت کامل در کمیسیون تلفیق بررسی نشده است، گفت: امیدواریم در سال آینده گام‌به گام بودجه شرکت‌های دولتی به سمت شفافیت‌های بیشتر حرکت کند.
17	او با بیان اینکه در بودجه سال ۹۹ نیز دو بند وجود داشت که ناظر بر شفافیت بودجه شرکت‌های دولتی بود، اظهار کرد: این‌ها مواردی است که بعد از ایرادات شورای نگهبان حاصل شده و امیدواریم برای سال‌های آینده شاهد شفافیت بیشتر در بودجه شرکت‌های دولتی باشیم.
18	سخنگوی شورای نگهبان با اشاره به نحوه بررسی بودجه ادامه داد: بررسی بودجه به شکل کنونی مشکلی ندارد ،چرا که با اذن رهبری و با توجه به شرایط قانونی بوده و آقایان مجلس مجبور بودند که از راه میانبر استفاده کنند.
19	او افزود: طبیعتاً اگر شرایط عادی باشد بودجه در صحن بررسی می‌شود، اما شرایط ویژه کنونی در بررسی این لایحه در شورای نگهبان تأثیری نداشت چراکه جلسات متعددی در شورای نگهبان برگزار شد و ما ایرادات خود را اعلام کردیم.
20	کدخدایی با اشاره به مالیات بر خانه‌های خالی بیان کرد: یکی از بند‌های لایحه بودجه به صورت مطلق به وضع مالیات بر خانه‌های خالی تأکید داشت که در این باره یک ایراد شرعی دیدیم، چراکه ممکن است کسی برای خودش یا اعضای خانواده‌اش خانه‌ای خریده باشد، بنابراین باید از حقوق مردم دفاع می‌کردیم در نتیجه به اصلاح بند فوق پرداختیم.
21	او درباره برگزاری مرحله دوم انتخابات بیان کرد: با توجه به شرایط کشور و پیشنهاد وزیر کشور، انتخابات مرحله دوم از ۲۹ فروردین به ۲۱ شهریور تغییر یافت.
22	سخنگوی شورای نگهبان همچنین درباره اتهامات وارد شده به شورای نگهبان گفت: صحبت‌ها و تهمت‌هایی همواره به شورای نگهبان وارد می‌شود که با اصلاح قانون برطرف می‌شود، امیدوارم رسانه‌ها توجه بیشتری داشته باشند تا این امر مورد اصلاح قرار گیرد.
23	کدخدایی با اشاره به صحبت‌های خود مبنی بر اینکه کم کاری با حکم حکومتی برطرف نمی‌شود، تصریح کرد: بحث من در دفاع از جایگاه قانون اساسی بود که برخی نمایندگان اعتراض کردند و یکدفعه دیروز اهل مصاحبه شدند و خواستند پاسخ بنده را بدهند در حالیکه بنده تنها از قانون اساس و مجلس دفاع کردم و امیدوارم این دوستان مصاحبه خود را اصلاح کنند.
24	او ادامه داد: شورای نگهبان با جلسات متعدد و حضور اکثریت اعضا وظایفت خود را به موقع انجام داد و گاهی سه نوبت در روز را برای رسیدگی به لایحه بودجه در نظر گرفت تا موضع خود را در موعد قانونی اعلام کند و امیدواریم که امروز لایحه بودجه مرحله ابلاغ خود را طی کند.
25	سخنگوی شورای نگهبان با اشاره به فوت دو نفر از منتخبان و راه یافتن برخی به دور دوم و احتمال به حد نصاب نرسیدن مجلس بیان کرد: از ۲۹۰ نماینده، ۱۳ نماینده هنوز تعیین نشده‌اند که این یعنی مجلس حدنصاب لازم را دارد.
26	کدخدایی گفت: انتخابات مرحله دوم، ادامه مرحله اول است، اما برای انتخابات میان دوره‌ای مانند شرایط عادی، منتخبان باید ثبت نام کنند.
27	سخنگوی شورای نگهبان در پایان گفت: انتخابات برای حوزه‌های انتخابیه تهران و آستانه اشرفیه که نمایندگان منتخب این حوزه‌ها فوت کرده‌اند، در انتخابات سراسری آینده برگزار می‌شود، اما ۱۱ حوزه‌ای که انتخابات میان دوره‌ای باید برای آنها برگزار شود، در شهریور این انتخاباتشان برگزار خواهد شد.
