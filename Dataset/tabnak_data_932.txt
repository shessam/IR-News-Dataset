tabnak_data###۷ دانشگاهی که تا پایان اسفند تعطیل شدند###https://www.tabnak.ir/fa/news/962024/۷-دانشگاهی-که-تا-پایان-اسفند-تعطیل-شدند###['اجتماعی', 'دانشگاه']###2020-02-26 19:53:00###۹۶۲۰۲۴###['دانشگاه', 'تعطیل', 'پایان اسفند', 'ویروس کرونا']
1
1	در پس شیوع ویروس کرونا تاکنون برخی دانشگاه های کشور اعلام کرده اند، کلاس های حضوری آن ها تا پایان اسفند تعطیل و به صورت مجازی برگزار خواهد شد.
2	به گزارش تابناک، با توجه به شیوع ویروس کرونا و به منظور پیشگیری از آن میان دانشجویان از چند روز گذشته دانشگاه ها اقدام به تخلیه خوابگاه ها کردند؛ در همین راستا برخی دانشگاه ها نیز اعلام کردند با توجه به اهمیت تداوم فعالیت های آموزشی، کلاس های نظری دانشجویان به صورت مجازی برگزار خواهد شد ولی با ذکر این نکته که در صورت تداوم تعطیلی ها، الکترونیکی شدن کلاس ها اجرایی خواهد شد.
3	با توجه به افزایش آمار مبتلایان به ویروس کرونا در روزهای اخیر و به منظور جلوگیری از شیوع بیشتر آن در محیط دانشگاه و خوابگاه ها، از روز گذشته برخی دانشگاه ها اعلام کردند تا پایان اسفند ماه کلاس ها به صورت مجازی برگزار خواهد شد.
4	یکی از این دانشگاه ها، دانشگاه استان یزد است.
5	کمیته کنترل و پیشگیری از شیوع بیماری کرونا اعلام کرده است؛ به منظور رفع نگرانی‌ها و دغدغه‌های دانشجویان و خانواده‌های آنان، تمام کلاس‌های آموزشی، جلسات دفاعیه، آزمایشگاه‌ها و کارگاه‌های این دانشگاه تا پایان تعطیلات نوروز ۹۹ تعطیل است.
6	همچنین قرار است تغییرات متناسب با این اعلام وضعیت در تقویم آموزشی متعاقباً به دانشگاهیان اطلاع رسانی شود.
7	دانشگاه خواجه نصیرالدین طوسی نیز در اطلاعیه خود اعلام کرد که کلاس های حضوری دانشگاه تا پایان اسفندماه برگزار نمی شود.
8	البته این دانشگاه گفته در تلاش برای برگزاری کلاس های الکترونیکی با همکاری اعضای هیات علمی و سایر همکاران ذیربط برای دانشجویان است.
9	در ادامه اطلاعیه آمده که نحوه تشکیل کلاسهای الکترونیکی متعاقبا در هفته آینده به اطلاع دانشجویان این دانشگاه خواهد رسید.
10	دانشگاه فردوسی مشهد نیز اعلام کرد پیرو مصوبه شورای دانشگاه فردوسی مشهد کلاس های دانشگاه تا پایان سال ۱۳۹۸ به صورت مجازی برگزار می شود و لذا کلاس های حضوری برگزار نخواهد شد.
11	همچنین در صورتی که به هر دلیل برگزاری کلاس مجازی در زمان خود امکان پذیر نباشد، کلاسهای جبرانی (حداقل به میزان دو هفته) در روزهای کاری و ایام تعطیل تا پایان نیمسال تحصیلی جاری برگزار خواهد شد.
12	دانشگاه تبریز نیز با اعلام تعطیلی کلاس ها تا پایان نوروز ۹۹ اعلام کرد؛ به منظور صیانت از برگزاری کلاس‌ها مطابق با سرفصل‌های مصوب دانشگاه‌ها، طبق مصوبات هیأت رئیسه این دانشگاه فعالیت‌های آموزشی با تمدید تقویم آموزشی و یا در طول ترم بعد از تعطیلات نوروز جبران می‌شود.
13	دانشگاه صنعتی اصفهان نیز خبر داده است که فعالیت آموزشی دانشگاه تا پایان سال ۹۸ لغو می شود.
14	این دانشگاه اما بر حضور فعال کارکنان و اعضای هیأت علمی طی دوره فوق جهت انجام تعهدات آموزشی غیر حضوری (به صورت قابل انجام)، پژوهشی، فناوری و اجرائی تأکید کرده است.
15	همچنین برگزاری امتحانات جامع و دفاعیه‌های تحصیلات تکمیلی بدون ضرورت اسکان دانشجویان در خوابگاه‌ها و با توافق و هماهنگی دانشکده و رعایت ضوابط بلامانع بوده و در صورت ضرورت تعویق آن ها، دانشجویان مشمول جریمه نخواهند شد.
16	براساس آنچه که استانداری خوزستان اعلام کرده، مراکز آموزشی، دانشکده و دانشگاه های استان خوزستان هفته آینده ۱۰ تا ۱۵ اسفندماه تعطیل شده اند.
17	دانشگاه لرستان نیز ضمن اعلام تعطیلی کلاس ها تا پایان اسفند، تاکید کرده است که بخش اداری (کارکنان) این دانشگاه تعطیل نیست.
18	در بخشی از این اطلاعیه آمده است که برگزاری جلسات دفاعیه دانشجویان تحصیلات تکمیلی تا پایان اسفندماه ۹۸ نیز لغو می‌شود.
19	دانشجویانی که در سامانه گلستان درخواست دفاع مصوب دارند، دفاع آنان پس از تعطیلات نوروز، در اولین زمان ممکن با هماهنگی دانشکده مربوطه، برگزار خواهد شد.
20	در ضمن، مقرر شد فراغت از تحصیل این دسته از دانشجویان (از نظر سنوات و شهریه)، به منزله دفاع در اسفندماه ۹۸ لحاظ شود.
21	دانشگاه کاشان یکی دیگر از دانشگاه هایی ست که کلاس های حضوری خود را تا پایان اسفند ۹۸ تعطیل اعلام کرد.
