asriran_2_data###جهانبخش: دوران سختی برای من و خانواده‌ام گذشت/آماده فرصت بودم تا توانایی‌ام را نشان دهم###https://www.asriran.com/fa/news/705902/جهانبخش-دوران-سختی-برای-من-و-خانواده‌ام-گذشتآماده-فرصت-بودم-تا-توانایی‌ام-را-نشان-دهم###['ورزشی']###2019-12-29 09:04:00###۷۰۵۹۰۲###['جهانبخش', 'برایتون']
3@@@4
1	هافبک ایرانی برایتون بعد از زدن گل اولش برای این تیم بعد از 18 ماه، گفت: زمان زیادی طول کشید تا بتوانم فرصتی به دست آورم تا در ترکیب تیم قرار بگیرم.
2	به گزارش فارس، علیرضا جهانبخش بالاخره بعد از 18 ماه از انتقالش به برایتون موفق شد روز گذشته مقابل بورنموث فرصت بازی پیدا کند و اولین گلش را به ثمر برساند.
3	ستاره ایرانی 18 ماه پیش با کسب کفش طلای لیگ برتر هلند با زدن 21 گل با مبلغ 17 میلیون پوند راهی برایتون و لیگ جزیره شد.
4	او در فصل اول حضورش در ترکیب برایتون بازی می کرد ولی نتوانست گلزنی کند.
5	در این فصل از لیگ جزیره برایتون با هدایت گراهام پاتر جایی در ترکیب اصلی برای علیرضا نداشت.
6	هافبک ایرانی برای قرار گرفتن در ترکیب اصلی 20 هفته منتظر ماند و روز گذشته نوبت به او رسید.
7	جهانبخش از این فرصت بهترین استفاده را کرد و برای تیمش گلزنی کرد تا در نهایت با نتیجه 2 بر صفر برنده بازی شوند.
8	هافبک ایرانی در مصاحبه بعد از این درخشش، گفت: زمان زیادی طول کشید تا بتوانم فرصتی به دست بیاورم تا در ترکیب تیم قرار بگیرم.
9	مصمم بودم تا از این فرصت استفاده کنم.
10	روز به روز در تمرینات بهتر می‌شدم.
11	هر بارکه بازی داشتیم، می‌خواستم فرصتی به من بدهند تا تاثیر خودم را بگذارم.
12	وی افزود: این دوران واقعا برای من و خانواده ام سخت گذشت.
13	فصل گذشته برایم بهترین فصلم نبود.
14	نصف فصل را بازی نکرده بودم.
15	اکنون با شهر و هواداران برایتون مانوس شدم و رابطه خوبی با آنها دارم.
16	در فصل گذشته صعود و سقوط داشتم و تلاش کردم تا ثبات عمل داشته باشم.
17	این فصل را با سرمربی جدید خوب آغاز کردم.
18	او تلاش می‌کرد تا از بازیکنان مختلف استفاده کند اما من در تمرینات بهترین شرایط را داشتم و آماده بودم تا فرصتی به من بدهد.
19	هافبک ایرانی درباره صحنه گلزنی‌اش، گفت: نیل موپای توپ را کاشت و من با تمام قدرت به آن ضربه زدم.
20	به نظرم گل خوبی بود چون در ابتدای بازی به ثمر رسید و در ادامه به تیم کمک کرد تا سوار بر بازی شود.
21	همیشه احساس می کنم ما در بازی ها کنترل را به دست داریم و فرصت های خوبی برای خودمان ایجاد می کنیم اما کمی بدشانس هستیم.
22	در این بازی در خانه با وجود حمایت هواداران عملکرد خوبی را به عنوان تیم واحد از خود به نمایش گذاشتیم.
23	هر بازیکن به دیگری کمک کرد و فرصت های زیادی خلق کردیم.
