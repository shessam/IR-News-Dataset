tabnak_data###اصلاح ساختار منابع انسانی ایران خودرو###https://www.tabnak.ir/fa/news/981747/اصلاح-ساختار-منابع-انسانی-ایران-خودرو###['اقتصادی', 'داخلی']###2020-05-31 23:46:00###۹۸۱۷۴۷###['ایران خودرو', 'ویروس کرونا', 'پروتکل های بهداشتی']
1
1	مدیر عامل گروه صنعتی ایران خودرو از اصلاح ساختار منابع انسانی این خودروساز خبر داد و گفت: در کنار اصلاح سایر ساختارهایی که در دستور کار قرار دادیم، اصلاح ساختار منابع انسانی و بهره وری آنها، برنامه ریزی و پیش بینی شده است.
2	فرشاد مقیمی در بازدید معاونان و مدیرکل وزارت تعاون، کار و رفاه اجتماعی از خطوط تولید ایران خودرو، با توضیح اینکه ما خارج شدن هیچ همکاری از مجموعه گروه صنعتی را در دستور کار نداریم و بهینه سازی صرفا در نوع کار و شغلی که برایشان تعریف می کنیم اتفاق می افتد، افزود: یعنی طرحی را گذاشتیم که به موجب آن، تعداد افرادی که در آستانه بازنشستگی قرار دارند، بلافاصله با افرادی که در مجموعه ایران خودرو به صورت پیمانکاری فعالیت می کنند تبدیل وضعیت شده و این آهنگ و شادابی را در مجموعه گروه صنعتی ایران خودرو حفظ خواهیم کرد.
3	وی تصریح کرد: همکارانمان در وزارت کار نیز امروز شاهد بودند که در برنامه های استراتژیکی که گروه در نظر گرفته، یکی از نکات مهم و برجسته این است که بتوانیم از توانمندی، ظرفیت و پتانسیل های همه همکارانی در مجموعه گروه صنعتی ایران خودرو به عنوان سرمایه اصلی این خودروسازی و صنعت کشور مشغول به کار هستند، با نگاه به ارتقای بهره وری استفاده کنیم.
4	در ادامه این برنامه حاتم شاکرمی، معاون روابط کار وزارت تعاون، کار و رفاه اجتماعی اظهار کرد: امروز توفیقی شد تا از ایران خودرو بازدیدی داشته باشیم و گزارشی هایی را در رابطه با موضوع کنترل شیوع ویروس کرونا هم در محیط های کارگری و هم در گروه و شرکت های وابسته به گروه دریافت کنیم.
5	خوشبختانه این گزارش ها از منظر رعایت تمامی پروتکل های بهداشتی رضایت بخش بود.
6	وی با اشاره به گفت و گو با مدیرعامل و معاونان گروه صنعتی ایران خودرو درباره موضوع منابع انسانی و کارگری، عنوان کرد: از جمله موضوعات بررسی شده در نشست امروز، بحث کارهای سخت و زیان آور در ایران خودرو و واحدهای تحت پوشش یا وابسته به این خودروساز مورد بررسی قرار گرفت که مقرر شد بهبودهای لازم در ساختاری عدالت محور ایجاد شود.
7	معاون روابط کار وزارت تعاون، کار و رفاه اجتماعی با بیان اینکه ایران خودرو با اقداماتی که از بهمن ماه سال گذشته در راستای پیشگیری از شیوع بیماری کرونا در مجموعه گروه صنعتی و رعایت پروتکل های بهداشتی انجام داده، به خوبی توانسته در کنترل این بیماری موفق عمل کند، گفت: حس مسئولیت اجتماعی مدیرعامل و سایر مجموعه شاغل در ایران خودرو و در اولویت قرار دادن سلامت نیروی کار از سوی این مجموعه قابل تقدیر بوده و قطع به یقین الگویی برای سایر بخش های تولید و صنعت در کشور است.
8	به همین دلیل مجموعه وزارت بهداشت و وزارت تعاون، کار و رفاه اجتماعی به این نتیجه رسید که با اعطای تقدیرنامه ای از این مجموعه تقدیر و تشکر به عمل آورد.
9	گفتنی است، در مراسم بازدیدی که با حضور مدیرعامل ارشد گروه صنعتی ایران خودرو و معاونان این مجموعه و نیز معاون روابط کار و نیز معاون توسعه مدیریت و منابع وزارت تعاون، کار و رفاه اجتماعی برگزار شد، درباره اقدامات گروه صنعتی ایران خودرو در رعایت پروتکل های بهداشتی و اقدامات پیشگیرانه در موضوع ویروس کرونا و هم چنین رفع موانع و تحقق به‌سازی ترکیب نیروی انسانی این خودروساز، توضیحاتی از سوی مدیر آموزش و مدیر مطالعات و برنامه ریزی ارایه شد.
