asriran_2_data###افزایش ۳۰ درصدی سرقت خودرو در خراسان رضوی###https://www.asriran.com/fa/news/702134/افزایش-۳۰-درصدی-سرقت-خودرو-در-خراسان-رضوی###['اجتماعی ']###2019-12-07 10:44:00###۷۰۲۱۳۴###['سرقت خودرو', 'خراسان رضوی']
8
1	رئیس پلیس پیشگیری فرماندهی انتظامی خراسان رضوی از افزایش ۳۰ درصدی سرقت خودرو طی ۸ ماهه سال جاری در مقایسه با مدت مشابه سال گذشته خبر داد.
2	سرهنگ محمد بوستانی در گفت‌وگو با ایسنا، افزود: بیشترین سرقت خودروها در استان خراسان رضوی مربوط به پراید و پژو بوده است که بیشتر آنان به لحاظ ایمنی مجهز نبوده‌اند.
3	وی بیان کرد: آمار سرقت خودرو از ابتدای سال جاری در خراسان رضوی سیکل متناوب داشته است؛ به طوری که در برخی ماه‌ها افزایش و برخی دیگر، کاهش داشته است.
4	به طور مثال در آبان‌ماه امسال نسبت‌به مهرماه شاهد کاهش سرقت خودرو بوده‌ایم.
5	بوستانی از افزایش ۲۴ درصدی کشف خودروهای سرقتی در سال جاری نسبت‌به سال گذشته خبر داد و افزود: آمار کشفیات نشان از تلاش مأموران و پیشرفت چشمگیر در ردیابی خودروهای سرقتی و بی‌نتیجه‌ماندن تلاش سارقان دارد.
6	وی خاطرنشان کرد: سرقت خودروها معمولاً از طریق سارقان به چند منظور صورت می‌گیرد که شامل سرقت خودرو برای سرقت‌های دیگر، برای حمل قاچاق و موادمخدر، اوراق‌کردن خودرو و فروش لوازم آن و سرقت اموال ارزشی داخل خودرو از طریق شکستن شیشه یا بازکردن آن است.
7	بوستانی با بیان اینکه «مهم‌ترین اصل رعایت و مسئولیت‌پذیری خود فرد است»، افزود: اگر خودرو به وسایل ایمنی از جمله سویچ مخفی، دزدگیر، ردیاب و سیستم هشداردهنده مجهز باشد و همچنین از بسته‌بودن درها و بالابودن شیشه‌ها اطمینان حاصل کند و خودرو را در محل تاریک و فاقد روشنایی قرار ندهد، قطعاً کار سارقان دشوار خواهد شد.
8	وی تصریح کرد: سرقت خودرو در مقایسه با سرقت‌های دیگر، به لحاظ روحی و روانی، تاثیر مخربی بر فرد دارد؛ چرا که گاه این خودرو منبع درآمد زندگی یک فرد یا تمام سرمایه اوست.
9	بوستانی تصریح کرد: گرچه پارکینگ‌ها جواب‌گوی نیاز جامعه نیست و نمی‌توان مردم را اجبار و الزام به استفاده از پارکینگ کرد، ولی می‌توان با اقدامات پیشگیرانه از وقوع سرقت جلوگیری کرد.
