tabnak_data###افزایش قیمت محصولات کرمان‌ موتور و مدیران‌ خودرو###https://www.tabnak.ir/fa/news/957694/افزایش-قیمت-محصولات-کرمان‌-موتور-و-مدیران‌-خودرو###['اقتصادی', 'داخلی']###2020-02-08 16:34:00###۹۵۷۶۹۴###['افزایش قیمت', 'کرمان\u200c موتور', 'مدیران خودرو']
10@@@11
1	در حالیکه طبق اعلام سازمان حمایت مصرف‌کنندگان و تولیدکنندگان، هیچ یک از تولیدکنندگان تا اطلاع ثانوی حق هیچگونه افزایش قیمتی برای محصولات خود را نداشته‌اند، بررسی‌ها نشان می‌دهد که دو شرکت‌ خودروسازی داخلی قیمت محصولات خود را افزایش داده‌اند.
2	به گزارش ایسنا، با وجود اینکه پس از اصلاح نرخ و سهمیه‌بندی بنزین در آبان ماه سال جاری از سوی مسوولات تاکید شده بود که قیمت کالاها افزایش نخواهد یافت،با این حال بررسی‌ها نشان می‌دهد که دو شرکت کرمان‌موتور و مدیران خودرو در یکی دو ماه اخیر قیمت محصولات خود را افزایش داده‌اند.
3	در این زمینه شرکت مدیران‌خودرو در اطلاعیه فروش خود برای دی ماه، قیمت تمام محصولات خود را افزایش داده است.
4	مقایسه قیمت‌ها نشان می‌دهد که محصولات این شرکت از ۴ میلیون و۴۰۰ هزار تومان تا ۲۱ میلیون و ۹۰۰ هزار تومان افزایش قیمت را تجربه کرده است.
5	بیشترین افزایش قیمت محصولات این شرکت مربوط به خودرو تیگو ۷ IE است که با افزایش ۲۱ میلیون و ۹۰۰ هزار تومانی به ۴۵۹ میلیون و ۲۰۰ هزار تومان رسیده است.
6	قیمت تیگو ۵ IE نیز با افزایش ۱۹ میلیون و ۹۰۰ هزار تومانی از ۳۲۸ میلیون و ۶۰۰ هزار تومان به ۳۴۸ میلیون و ۴۰۰ هزار تومان افزایش یافته است.
7	آریزو ۶ نیز که پیش از افزایش قیمت ۱۹ میلیونی، ۳۷۹ میلیون و ۹۰۰ هزار تومان قیمت داشت، اکنون به ۳۹۸ میلیون و ۹۰۰ هزار تومان رسیده است.
8	ام‌وی‌ام X۵۵ نیز از ۳۶۵ میلیون و ۵۰۰ هزار تومان به ۳۸۰ میلیون و ۲۰۰ هزار تومان رسیده و افزایش ۱۴ میلیون و ۷۰۰ هزار تومانی را تجربه کرده است.
9	کمترین افزایش قیمت نیز مربوط به محصول ام‌وی‌ام ۳۱۵ است که با ۴ میلیون و ۴۰۰ هزار تومان از ۱۳۹ میلیون تومان به ۱۴۳ میلیون و ۴۰۰ هزار تومان رسیده است.
10	علاوه بر مدیران خودرو، شرکت کرمان‌موتور نیز ماه گذشته، قیمت دو محصول خود را ظرف یک‌ ماه بیش از ۶ میلیون تومان افزایش داده است.
11	اطلاعیه فروش محصولات شرکت کرمان موتور در بازه زمانی ۳ تا ۱۵ آذرماه حاکی از افزایش قیمت دو محصول جک J۵ و S۳ از ابتدای دی ماه است.
12	در آذر ماه قیمت جک S۳ با افزایش حدود شش میلیون و ۵۰۰ هزار تومانی از ۲۱۱ میلیون تومان به ۲۱۷ میلیون و ۵۰۰ هزار تومان افزایش یافته است.
13	همچنین قیمت جک J۴ از ۱۴۹ میلیون و ۹۰۰ هزار تومان به ۱۵۶ میلیون و ۵۰۰ هزار تومان رسیده که نشان دهنده افزایش شش میلیون و ۶۰۰ هزار تومانی است.
14	پیگیری ایسنا از دو شرکت کرمان موتور و مدیران خودرو برای روشن شدن علت این افزایش قیمت‌ها و اینکه آیا مجوزی برای افزایش قیمت محصولات خود کسب داشته‌اند یا خیر تا کنون با پاسخی همراه نبوده است.
