asriran_1_data###ابلاغ اجرای قانون اعطای تابعیت به فرزندان دارای مادر ایرانی###https://www.asriran.com/fa/news/729813/ابلاغ-اجرای-قانون-اعطای-تابعیت-به-فرزندان-دارای-مادر-ایرانی###['سیاسی']###2020-05-22 11:55:00###۷۲۹۸۱۳###['تابعیت ایران', 'مادران ایرانی', 'پدران خارجی']
4
1	آئین نامه اعطای تابعیت ایران به فرزندان دارای مادر ایرانی توسط رئیس جمهور ابلاغ شد.
2	به گزارش فارس، آئین نامه اعطای تابعیت ایران به فرزندان مادر ایرانی توسط رئیس جمهور ابلاغ شد.
3	طرح یک فوریتی «اعطای تابعیت به فرزندان مادر ایرانی» در نشست علنی روز چهارشنبه (10 شهریورماه 98) مجلس شورای اسلامی به تصویب نمایندگان رسید.
4	این طرح با ۱۲۰ رای موافق، ۳۶ رای مخالف و ۸ رای ممتنع از ۲۲۱ نماینده حاضر در صحن علنی مجلس تصویب شد.
5	این طرح با توجه به تعداد بالای افراد فاقد تابعیت حاصل از ازدواج شرعی (ثبت نشده) مردان خارجی با زنان ایرانی و مشکلات و تبعات این ازدواج ها تدوین شد و تکلیف تابعیت فرزندان با مادر ایرانی و پدر غیرایرانی را مشخص کرد.
6	بر اساس آن،‌ به نخبگان مهاجر واجد شرایط و فرزندان مادر ایرانی تابعیت ایران اعطا می‌شود.
7	نهایتا علی لاریجانی در نامه‌ای به حسن روحانی رییس جمهوری، قانون تابعیت فرزندان زنان ایرانی و مردان خارجی را برای اجرا ابلاغ کرد.
8	هیات وزیران نیز در جلسه روز چهارشنبه (۳۱ اردیبهشت ۹۹) و در اجرای ماده واحده قانون اصلاح قانون تعیین تکلیف تابعیت فرزندان حاصل از ازدواج زنان ایرانی با مردان خارجی، آیین نامه اجرایی نحوه اعطای تابعیت به افراد مشمول این قانون را تصویب کرد.
9	بر اساس این آیین نامه، ایرانی بودن مادر، ازدواج وی با مرد غیرایرانی و تعلق فرزند به مادر و حصول آن از ازدواج مذکور برای اعلام تابعیت فرزند توسط استانداری، ضروری است و ارائه‌ی اسناد و دلائل مربوط به این موارد به عهده متقاضی و احراز اصالت این موارد به عهده‌ استانداری های سراسر کشور است.
10	هم‌چنین، فوت مادر، پدر یا فرزند و حجر این افراد، مانع از درخواست اعلام تابعیت ایرانی برای فرزند، نمی باشد و در صورت فوت مادر و نرسیدن فرزند به ۱۸ سالگی، دادستان شهرستان محل اقامت فرزند، پس از انجام تحقیقات و گردآوری مستندات و ادله، درخواست مورد نظر را به استانداری ارائه می کند.
11	گفتنی است، فرزند موضوع قانون و این آیین نامه، پس از طی روند مقرر درآیین‌نامه و از زمان تأیید تابعیت ایرانی وی، از حقوق و تکالیف تبعه ایران، برخوردار است.
