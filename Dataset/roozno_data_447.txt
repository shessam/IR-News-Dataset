roozno_data###درمورد ویروس کرونا به سمت کنترل کامل شرایط پیش می رویم###http://roozno.com//fa/news/416195/درمورد-ویروس-کرونا-به-سمت-کنترل-کامل-شرایط-پیش-می-رویم###[]###2020-03-01 12:49:00###۴۱۶۱۹۵###['روحانی', 'ویروس کرونا']
1
1	رئیس جمهور با قدردانی از اعلام همکاری دولت و وزارت بهداشت روسیه در زمینه مقابله با ویروس کرونا در ایران، وضعیت ایران در این زمینه را کنترل کامل شرایط توصیف کرد و گفت: آمادگی اجرای سریع پروتکل بهداشتی مشترک بین دو کشور برای مبارزه با این ویروس را داریم.
2	به گزارش روز نو ، به نقل از پایگاه اطلاع رسانی ریاست جمهوری، حجت الاسلام والمسلمین دکتر حسن روحانی روز شنبه در گفت و گوی تلفنی با ولادیمیر پوتین رئیس جمهور روسیه، روابط دو کشور را خوب و رو به توسعه در همه زمینه ها توصیف کرد و گفت: آمادگی داریم در همه زمینه های مورد علاقه دو کشور همکاری ها را افزایش دهیم.
3	دکتر روحانی با اشاره به تحولات اخیر درخصوص توافق هسته ای، ضمن قدردانی از مواضع مسکو درخصوص برجام، گفت: تازمانی که از منافع این توافق برخودار باشیم به تعهدات خود پایبند هستیم و امیدواریم که با همکاری سایر طرف ها این توافق حفظ شود.
4	رئیس جمهور در ادامه با اشاره به تحولات اخیر در ادلب سوریه و مکالمه تلفنی امروز خود با رئیس جمهور ترکیه در این زمینه، گفت: شرایط ادلب نگران گننده است و باید هر چه سریعتر توافقات روند آستانه عملیاتی شود تا شاهد آرامش و امنیت و همچنین ریشه کن شدن تروریسم در این منطقه باشیم.
5	دکتر روحانی با تاکید بر اینکه قابل قبول نیست بخشی از کشور سوریه برای سالها در اختیار تروریست ها باقی بماند، تصریح کرد: همانطور که بارها تاکید شده، راه حل معضل سوریه صرفا سیاسی بوده و از طریق گفت و گو حل خواهد شد و نباید اجازه دهیم شرایط ادلب به بهانه ای برای مداخله و سوء استفاده آمریکایی ها از موضوع سوریه تبدیل شود.
6	رئیس جمهور با اعلام آمادگی برای میزبانی نشست سران سه کشور ایران، روسیه و ترکیه در تداوم روند آستانه، افزود: در سال های اخیر با همکاری ایران و روسیه و سوریه اقدامات بسیار بزرگی در مبارزه با تروریسم انجام شده است که باید آثار و نتایج آن را حفظ کنیم و در زمینه مسئله ادلب کاملا آماده ایم در سطوح سیاسی و امنیتی به یک راه حل مورد توافق هر سه کشور برسیم.
7	رئیس جمهور روسیه نیز در این گفت و گوی تلفنی با همدردی با دولت و مردم ایران به خاطر جانباختن تعدادی بر اثر ابتلا به ویروس کرونا و استقبال از پیشنهاد رییس جمهور ایران در اجرای سریع پروتکل بهداشتی، گفت: آمادگی همه گونه همکاری در مقابله با ویروس کرونا از جمله همکاری های بهداشتی و درمانی را داریم.
8	ولادیمیر پوتین با تاکید بر همکاری و تعامل ایران و روسیه در زمینه توافق برجام، گفت: اجلاس اخیر کارشناسان در وین فضای خوبی را مهیا کرد تا بتوانیم به سمت گره گشایی در این زمینه حرکت کنیم با توجه به اینکه تهران با همکاری با آژانس بین المللی انرژی اتمی زمینه مساعد را برای این کار مهیا کرده است.
9	رئیس جمهور روسیه توافقات انجام گرفته براساس چارچوب روند آستانه را برای حل و فصل موضوع سوریه بسیار موثر خواند و افزود: ایجاد مناطق کاهش تنش نباید به معنای عدم مبارزه با تروریسم تلقی شود و امیدواریم در آینده هماهنگی ها برای حل و فصل موضوع ادامه یابد.
10	پوتین در ادامه با تاکید بر حفظ تمامیت ارضی سوریه، گفت: این حق دولت سوریه است که برای مبارزه با تروریست ها در سرزمین خود عکس العمل نشان دهد.
11	رئیس جمهور روسیه با استقبال از اعلام آمادگی ایران برای میزبانی اجلاس آتی سه جانبه سران سه کشور در روند آستانه، ابراز امیدواری کرد که با گفت و گو ها اختلافات بوجود آمده به سرعت برطرف شود
