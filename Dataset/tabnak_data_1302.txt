tabnak_data###کشمکش ترامپ با آلمان بر سر واکسن کرونا###https://www.tabnak.ir/fa/news/966079/کشمکش-ترامپ-با-آلمان-بر-سر-واکسن-کرونا###[]###2020-03-15 19:10:00###۹۶۶۰۷۹###['ترامپ', 'آلمان', 'کرونا']
1
1	روزنامه "ولت آم زونتاگ" گزارش داد، دولت‌های آلمان و آمریکا در حال کشتی گرفتن با یکدیگر بر سر شرکت "CureVac" مستقر در آلمان هستند؛ شرکتی که بر روی تولید واکسنی برای ویروس کرونا کار می‌کند.
2	به گزارش ایسنا، به نوشته روزنامه "ولت آم زونتاگ"، دونالد ترامپ، رئیس جمهور آمریکا در تلاش است تا شرکت آلمانی " CureVac " را اغوا کند تا واکسن ویروس کرونا را منحصرا برای آمریکا تولید کند.
3	این روزنامه آلمانی به نقل از منابع ناشناس نوشت: ترامپ مبلغ هنگفتی را به دانشمندان آلمانی که مشغول تولید واکسنی برای ویروس کرونا هستند، پیشنهاد داده است.
4	ترامپ می‌خواهد مطمئن شود که امتیاز انحصاری تولید این واکسن به آمریکا برسد.
5	روزنامه ولت آم زونتاگ به نقل از یک منبع دولتی آلمانی نوشت: ترامپ هرکار می تواند انجام می‌دهد تا مطمئن شود که واکسن تنها متعلق به آمریکا است.
6	به گفته این روزنامه، دولت برلین در تلاش است تا به این شرکت انگیزه‌های مالی مناسب برای ماندن در آلمان را پیشنهاد بدهد.
7	سخنگوی وزارت بهداشت آلمان گفت: دولت برلین در مذاکراتی فشرده با شرکت "CureVac" است.
8	دولت به تولید واکسن‌ها و دستیابی به راه‌های درمان ویروس کرونا که در آلمان و اروپا شیوع پیدا کرده بسیار علاقه‌مند است.
9	شرکت "CureVac" مستقر در شهر توبینگن واقع در جنوب غربی آلمان است و با موسسه تحقیقاتی PEI مرتبط با وزارت بهداشت آلمان همکاری می‌کند.
10	این شرکت همچنین مراکزی در فرانکفورت و شهر بوستون آمریکا دارد.
11	یکی از بنیان‌گذاران و مدیر تولید شرکت "CureVac" روز جمعه اعلام کرد که تحقیقات درباره چندین واکسن برای ویروس کرونا آغاز شده و دو تا از امیدوار کننده‌ترین واکسن‌ها برای آزمایش انتخاب می‌شوند.
12	این شرکت امیدوار است تا ژوئن یا ژوئیه سال جاری میلادی به یک واکسن تجربی دست پیدا کند و سپس تاییده لازم را برای آزمایش آن بر روی انسان‌ها بدست آورد.
