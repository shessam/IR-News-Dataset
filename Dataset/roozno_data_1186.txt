roozno_data###تخت‌روانچی: تحریم‌های آمریکا به مرز جنایت علیه بشریت رسیده‌###http://roozno.com//fa/news/429734/تخت‌روانچی-تحریم‌های-آمریکا-به-مرز-جنایت-علیه-بشریت-رسیده‌###[]###2020-06-03 12:20:00###۴۲۹۷۳۴###['تخت روانچی', 'تحریم های آمریکا', 'جنایت']
1
1	نماینده دائم ایران در سازمان ملل متحد گفت: آمریکا با استمرار و تشدید تحریم‌های غیرقانونی خود در شرایط بحران همه‌گیری کرونا، خطوط قرمز تروریسم اقتصادی و تروریسم پزشکی را رد کرده و به مرز جنایت علیه بشریت رسیده است.
2	به گزارش روز نو :مجید تخت روانچی روز سه شنبه در نشست "بررسی تاثیر اقدامات یکجانبه قهرآمیز بر مقابله جهانی با ویروس کرونا" افزود: در حالیکه جهان درگیر مقابله با عواقب ناشی از همه گیری ویروس کروناست و کشورها با تقویت همکاری و همبستگی تلاش می‌کنند یکدیگر را در این شرایط بحرانی یاری کنند، آمریکا اقدامات یکجانبه قهرآمیز غیرقانونی خود راعلیه کشورهایی که عمدتا با شرایط دردناکِ همه‌گیری ویروس کرونا دست به گریبان هستند، گسترش داده و تشدید می‌کند.
3	وی افزود این حق همه کشورهاست که به داروها، وسایل و تجهیزات لازم برای جلوگیری از انتقال و گسترش ویروس کرونا دسترسی داشته باشند اما اقدامات یکجانبه غیرقانونی آمریکا مانعی بزرگ و جدی بر سر راه تحقق این حق ایجاد کرده است.
4	این نشست به ابتکار نمایندگی‌های دائم ایران، روسیه، چین، ونزوئلا، کوبا، سوریه، بلاروس، نیکاراگوئه و زیمبابوه در سازمان ملل برگزار شد و طی آن علاوه بر سفرای کشورهای برگزار کننده، تنی چند از چهره‌های علمی و بین‌المللی سخنرانی کردند.
5	نماینده دائم ایران در سازمان ملل متحد ادامه داد: آمریکا این ادعای بی‌اساس را مطرح می‌کند که تحریم‌ها شامل مواد غذایی، دارو و تجهیزات پزشکی نمی‌شوند اما محروم کردن یک کشور از دسترسی به تجارت بین‌المللی و نظام بانکی جهانی، توانایی آن کشور را برای دسترسی به دارو، مواد غذایی و تجهیزات پزشکی از طریق سازوکارهای مالی و تجاری موجود، به طور کامل سلب می‌سازد.
6	تخت‌روانچی تاکید کرد: جامعه بین‌المللی باید ضمن تقویت همبستگی میان یکدیگر، در یک صف و با یک صدا، اقدامات یکجانبه غیرقانونی و نامشروع را رد و محکوم کنند تا برمبنای ارزش‌های انسانی و اصول اخلاقی، این بحران را به طور موثر کنترل کنیم.
