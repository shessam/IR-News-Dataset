asriran_2_data###وزیر دفاع: موشک‌های شلیک شده ایرانی بوده است/ اقدامات بعدی ما متناسب با رفتار آمریکا خواهد بود###https://www.asriran.com/fa/news/707796/وزیر-دفاع-موشک‌های-شلیک-شده-ایرانی-بوده-است-اقدامات-بعدی-ما-متناسب-با-رفتار-آمریکا-خواهد-بود###['سیاست خارجی']###2020-01-08 13:49:00###۷۰۷۷۹۶###['وزیر دفاع']
6@@@7
1	وزیر دفاع اعلام کرد که موشک های شلیک شده به پایگاه عین الاسد ساخت ایران بوده است.
2	به گزارش ایسنا، امیر سرتیپ امیر حاتمی وزیر دفاع و پشتیبانی نیروهای مسلح در حاشیه جلسه هیئت دولت در خصوص اقدام سپاه پاسداران انقلاب اسلامی در هدف قرار دادن پایگاه نظامی آمریکا اظهار کرد: مجدداً شهادت سپهبد شهید حاج قاسم سلیمانی را به ملت شریف ایران تسلیت عرض می‌کنم.
3	ایشان یک شخصیت بین‌المللی و بزرگ برای محور مقاومت بود.
4	آمریکایی‌ها در یک اقدام تروریستی و جنایتکارانه، این شهید عزیز را که منادی صلح و امنیت برای منطقه بود، با یک تصور غلط به شهادت رساندند.
5	وی ادامه داد: آمریکایی‌ها تصور می‌کردند اگر ایشان به شهادت برسد، می‌توانند در منطقه تفرقه ایجاد کنند و به مردم ایران و عراق بگویند که ما کاری را کردیم تا مشکل شما حل شود اما مردم عراق و ایران یک حرکت به‌یادماندنی و بی‌نظیر در مقابل این سردار دلاور و قهرمان بزرگ مبارزه با تروریسم انجام دادند و پیامی را برای آمریکایی‌ها داشتند که تا تاریخ، تاریخ است، ما رشادت‌های سردار قاسم سلیمانی را فراموش نخواهیم کرد.
6	وزیر دفاع و پشتیبانی نیروهای مسلح افزود: از همان ابتدا این موضوع مطرح شد که می‌بایست ملت ایران و نیروهای مسلح انتقام خون این شهید عزیز را بگیرند.
7	در پیام رهبر معظم انقلاب و فرماندهی معظم کل قوا نیز «انتقام سخت» آمد.
8	وی افزود: با توجه به توانایی‌هایی که نیروهای مسلح دارند و البته اراده محکم و قاطعی که برای انتقام در جمهوری اسلامی ایران و نیروهای مسلح وجود داشت، بحمدالله این وعده صادق شب گذشته با شلیک ده‌ها موشک تحقق یافت.
9	امیر حاتمی در همین راستا گفت: در این عملیات از موشک‌های بومی و کوتاه‌برد ساخت جمهوری اسلامی ایران به دلیل فاصله‌ای که این اهداف با ما داشتند، استفاده شد.
10	همچنین یک پایگاه مهم آمریکایی که خود آنها گفتند برای این پایگاه هزینه‌های زیادی انجام داده‌اند، برای اولین‌بار در تاریخ و پس از جنگ جهانی دوم پایگاه آمریکا مورد اصابت قرار گرفت؛ من این پیروزی بزرگ را به ملت عزیز و نیروهای مسلح تبریک عرض می‌کنم.
11	وی در بخش دیگری از سخنانش اظهار کرد: امیدواریم این اقدام سپاه، درسی به یاد ماندنی برای آمریکا باشد.
12	وزیر دفاع و پشتیبانی نیروهای مسلح در ارتباط با تلفات این اقدام تلافی‌جویانه سپاه پاسداران نیز گفت: باید فرصت داشته باشیم تا تلفات را بررسی کنیم.
13	طبیعتاً آنها با توجه به خواست مستمر ملت ایران بخصوص در روز تشییع پیکر سپهبد شهید سلیمانی می‌دانستند که این انتقام اتفاق خواهد افتاد و آمادگی‌هایی را کسب کرده بودند البته آمادگی آنها منجر به این نشد که بتوانند جلوی اصابت موشک‌ها را بگیرند اما حتماً تمهیداتی را برای جلوگیری از تلفات انجام داده بودند.
14	در ادامه امیر حاتمی تاکید کرد: اقدام بعدی قاعدتاً متناسب با کاری خواهد بود که آمریکایی‌ها انجام خواهند داد اما ملت ایران یک خواسته بزرگ‌تر دارد که این خواسته حتماً استمرار پیدا خواهد کرد و آن بیرون راندن وجود نحس آمریکا از این منطقه است.
15	آمریکایی‌ها همواره برای ملت‌ها جز جنگ و بدبختی، ترور و جنایت، چیزی به ارمغان نخواهند داشت.
16	وی سپس افزود: شهید سلیمانی یک شخصیت بین‌المللی مقاومت است.
17	ایشان درواقع سرمایه متعلق به همه رزمندگان مقاومت بود و حتماً محور مقاومت موضوعاتی را در این خصوص دنبال خواهد کرد اما آن چیزی که متعلق به ما بود؛ انتقام سخت را گرفتیم.
18	کار بعدی حتماً متناسب با اقدامی است که آنها انجام می‌دهند.
19	وزیر دفاع و پشتیبانی نیروهای مسلح خطاب به همپیمانان آمریکا در منطقه گفت: آمریکا یک جنایت انجام داده و رئیس‌جمهور آمریکا و دولت این کشور را تبدیل به دولت تروریسم کرده است.
20	او دستور یک ترور را در مورد یک مقام نظامیِ رسمی جمهوری اسلامی ایران و در یک کشور دیگری که سردار سلیمانی در آنجا میهمان بود، داده است و آمریکایی‌ها میهمان و میزبان را با هم ترور کردند.
21	امیر حاتمی با اشاره به توصیه‌اش به کشورهای منطقه گفت: من گفتم که مطمئن باشید که این‌گونه اقدامات جنایتکارانه آمریکا گسترش خواهد یافت.
22	وی ادامه داد: آمریکایی‌ها باید بدانند که کارهای تروریستی آنها مورد تائید نیست و کشورها در خصوص این اقدام تروریستی آمریکا مسئولیت دارند و اگر به مسئولیت تاریخی خودشان عمل نکنند، حتماً از آثار و تبعات بسیار منفی این موضوع در امان نخواهند ماند.
23	وزیر دفاع و پشتیبانی نیروهای مسلح با اشاره به حمایت برخی کشورها از اقدام تروریستی آمریکا گفت: برخی کشورها متأسفانه به دلیل شرایطی که دارند، سیاست کاسه‌لیسی را دنبال می‌کنند.
24	من فکر می‌کنم واکنش‌های آنها به این اقدام جنایتکارانه آمریکا در چارچوب همین سیاست قابل تعبیر است.
25	برخی از کشورها هیچ‌گاه نتوانسته‌اند تصمیم درستی بگیرند.
26	امیر حاتمی خاطرنشان کرد: ملت ما این‌گونه اقدامات و اقداماتی که برخی کشورهای اروپایی در دوران جنگ تحمیلی در حمایت از صدام ملعون انجام دادند را در ذهن خود دارند.
27	وزیر دفاع در پایان این گفت‌وگو تأکید کرد: تخلیه پایگاه‌های نظامی آمریکا در عراق، یک مصوبه قانونی مجلس عراق است.
28	قاعدتاً اجرای آن نیز با دولت و ملت عراق است اما ضرر وجود منحوس و شرم آمیز آنها در منطقه برای همه ملت‌ها است و خروج آنها از منطقه، خواسته و مطالبه عمومی است که من فکر می‌کنم این مطالبه محقق خواهد شد.
