tabnak_data###تلفات ویروس شبه سارس در چین به ۹ نفر افزایش یافت###https://www.tabnak.ir/fa/news/953616/تلفات-ویروس-شبه-سارس-در-چین-به-۹-نفر-افزایش-یافت###['صفحه نخست', 'بین\u200cالملل']###2020-01-22 07:44:00###۹۵۳۶۱۶###['چین', 'ویروس', 'کرونا', 'سارس', 'تلفات', 'شیوع بیماری', 'انتقال سفارت']
1
1	مقامات چین از افزایش تلفات ویروس کرونا به ۹ نفر و مبتلایان به آن به بیش از ۴۰۰ نفر افزایش یافت.
2	به گزارش «تابناک» به نقل از باشگاه خبرنگاران جوان، مقامات چین اعلام کردند تلفات گسترش بیماری شبه سارس ناشی از ویروس کرونا در این کشور به ۹ نفر و شمار موارد ابتلا به بیش از ۴۰۰ نفر افزایش یافت.
3	دانشمندان چینی تأیید کردند که بیماری ویروسی جدید در این کشور از انسان به انسان قابل سرایت است؛ این در حالی است که تاکنون گفته می‌شد احتمال انتقال ویروس بیماری جدید از انسان به انسان بسیار اندک است.
4	بیماری جدید بر اثر ورود یک نوع ویروس ناشناخته جدید از خانواده کروناویروس‌ها به بدن، فرد را ابتدا به تنگی نفس و سینه‌پهلو مبتلا کرده و در مواردی بر اثر شدت تنگی نفس منجر به مرگ فرد می‌شود.
5	سرایت این بیماری از انسان به انسان شیوع آن را تسریع می‌کند.
6	آغاز تعطیلات سال نوی چینی و مسافرت‌های شهروندان چین با قطار و هواپیما نیز نگرانی‌ها از خطر شیوع بیماری جدید در این کشور را افزایش داده است.
7	کروناویروس‌ها خانواده بزرگی از ویروس‌ها هستند که از ویروس سرماخوردگی معمولی تا عامل بیماری سارس را شامل می‌شود.
8	نوع کروناویروس تازه‌ای که در چین مشاهده شده با کروناویروس سارس که در سال ۲۰۰۲ در این کشور شایع شد و جان ۸۰۰ نفر را در جهان گرفت، متفاوت است.
