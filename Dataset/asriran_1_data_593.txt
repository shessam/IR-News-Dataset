asriran_1_data###شوک یک میلیون یورویی برانکو به پرسپولیس###https://www.asriran.com/fa/news/716465/شوک-یک-میلیون-یورویی-برانکو-به-پرسپولیس###['ورزشی']###2020-03-01 10:28:00###۷۱۶۴۶۵###['برانکو', 'پرسپولیس']
19
1	پرسپولیسی‌ها در زمان فعلی شرایط دوگانه‌ای را تجربه می‌کنند و درواقع اتفاقات تلخی که در فیفا علیه سرخ‌ها رخ داده، شیرینی صدرنشینی و نزدیک شدن سرخ‌ها به پوکر قهرمانی را کمرنگ کرده و هواداران این تیم منتظر هستند تا ببینند مدیران باشگاه چه نسخه‌ای را برای این مشکلات می‌پیچند.
2	به گزارش فرهیختگان، پرسپولیسی‌ها که همین چند فصل قبل به دلیل مشکلاتی که توسط جذب مجدد طارمی ایجاد شده بود، ۲ پنجره نقل‌وانتقالاتی‌شان را مسدودشده دیدند و مشکلات زیادی را متحمل شدند، حالا باز هم با تهدید بسته شدن پنجره نقل‌وانتقالاتی‌شان مواجه هستند و همین موضوع آنها را نگران کرده است.
3	چند روز پیش بعد از اینکه حکم قطعی فیفا درخصوص شکایت بودیمیر به باشگاه ارسال و شکایت کالدرون از سرخ‌ها هم علنی شد، حالا پرسپولیسی‌ها باید منتظر رایی باشند که می‌تواند مشکلات آنها را بیش از پیش کند.
4	بعد از جدایی برانکو از سرخ‌ها، پرداخت حق و حقوق این مربی به یکی از دغدغه باشگاه پرسپولیس و هوادارانش تبدیل شده بود و آنها بارها تلاش کردند با کشاندن پروفسور به پای میز مذاکره و البته گرفتن مبلغ قابل‌توجهی به‌عنوان تخفیف، این مشکل را ختم به خیر کنند که برانکو حاضر نشد شرایط سرخ‌ها را بپذیرد تا قرار بعدی آنها فیفا و حکم صادره باشد.
5	برانکو در مذاکراتش پذیرفته بود درصد کوچکی از قراردادش را به سرخ‌ها ببخشد و مابقی آن را نقد یا نهایتا در ۲ تا ۳ قسط بگیرد، اما پرسپولیسی‌ها حدود ۵۰ درصد تخفیف و شرایط پرداخت اقساط بلندمدت را خواستار بودند که درنهایت به نتیجه نرسید.
6	البته برانکو در مذاکرات رودررویی که با پرسپولیسی‌ها در زاگرب داشت، حاضر شده بود مبلغ ۱۱۶ هزار یورو به پرسپولیسی‌ها تخفیف بدهد که مورد قبول سرخ‌ها قرار نگرفت.
7	برانکو از بابت قرارداد و آپشن‌های قراردادش که مربوط به کسب قهرمانی لیگ و جام‌حذفی و همچنین نتایج مربوط به لیگ قهرمانان آسیا می‌شود، ۶۱۵ هزار و ۸۷۲ یورو از پرسپولیسی‌ها طلبکار است.
8	زلاتکو، برادر پروفسور هم مبلغی حدود ۸۲ هزار و ۱۱۱ یورو از سرخ‌ها طلب دارد.
9	پانادیچ، مربی دروازه‌بانان فصل گذشته پرسپولیس هم ۶۳ هزار و ۷۴۸ یورو از پولش را دریافت نکرده و درنهایت مارکو، مربی بدنساز کادر برانکو هم ۳۶ هزار و ۱۹۰ یورو از سرخ‌ها طلبکار شد.
10	با یک حساب سرانگشتی می‌توان متوجه شد که طلب کادر کروات از پرسپولیس ۷۹۷ هزار و ۹۲۱ یورو است که با قیمت امروز یورو متوجه می‌شویم بیش از ۱۳ میلیارد خرج روی دست سرخ‌ها می‌گذارد.
11	آن‌طور که شنیده می‌شود حکم فیفا درخصوص پرونده برانکو در پروسه یک هفته‌ای ۲۳ اسفند تا پایان این ماه به دست پرسپولیسی‌ها می‌رسد و جالب است بدانید ادعای پرسپولیسی‌ها درخصوص فسخ یکطرفه این مربی برای قرارداد سال دوم هم مورد قبول فیفا قرار نگرفته و این باشگاه ملزم به پرداخت تمام حق و حقوق برانکو و دستیارانش شده است.
12	این حکم در روزهای پایانی سال می‌تواند تلخ‌ترین عیدی به پرسپولیس و هوادارانش باشد.
13	نکته جالب شکایت برانکو از پرسپولیسی‌ها، درخواست او برای دریافت مبلغ قرارداد سال دوم است که البته به سرانجام نرسید و به جدایی طرفین انجامید.
14	او که در مذاکرات رودررو هیچ درخواستی بابت سال دوم قراردادش نداشت، وقتی کار را در فیفا دید این موضوع را هم به خواسته‌هایش اضافه کرد تا بابت این مدت دوندگی برای دریافت حق و حقوقش را به نوعی جبران کند.
15	البته خبرهای رسیده به «فرهیختگان» حکایت از آن دارد که فیفا تنها با یک ماه و نیم این قرارداد موافقت کرده و قرارداد با پرسپولیس را بعد از پیوستن به الاهلی فسخ‌شده قلمداد کرده است.
16	آن‌طور که شنیده می‌شود این یک ماه و نیم برای پرسپولیسی‌ها حدود ۱۰۰ هزار یورو آب می‌خورد که باید این را هم به آن مبلغ بالا اضافه کرد.
17	با حسابی سرانگشتی می‌توان متوجه شد که طلب برانکو و دستیارانش از پرسپولیس مبلغی حدود ۹۰۰ هزار یورو است که البته باید به این مبلغ ۵ درصد سود سالیانه و همچنین هزینه‌های دادرسی پرونده در فیفا و حقوق وکیل برانکو درخصوص این پرونده را اضافه کرد که به نظر می‌آید یک میلیون یورو برای سرخ‌ها تمام شود.
18	به نظر می‌آید ضعف مدیران پرسپولیس در توافق با برانکو باعث صدور چنین حکم سنگینی علیه این تیم شد، چراکه آنها می‌توانستند خیلی راحت و با نیمی از این مبلغ با سرمربی سابق خود توافق کنند.
19	با توجه به تعدد پرونده‌های پرسپولیس در فیفا ممکن است درصورت تاخیر در پرداخت مبالغ رای‌های قطعی، این تیم از ۲ تا ۳ پنجره نقل‌وانتقالاتی محروم شود و کسر امتیاز و حذف از رقابت‌های آسیایی هم می‌تواند جریمه‌های احتمالی فیفا علیه سرخ‌پوشان تهرانی باشد.
20	با این اوصاف باید دید انصاری‌فرد و البته هیات‌مدیره باشگاه چه تصمیمی برای عبور از این پروسه سخت گرفته‌اند.
