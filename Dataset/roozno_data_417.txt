roozno_data###کشته شدن 33 نظامی ارتش ترکیه در حمله سوریه / خطر جنگ بین ترکیه و سوریه###http://roozno.com//fa/news/415824/کشته-شدن-33-نظامی-ارتش-ترکیه-در-حمله-سوریه-خطر-جنگ-بین-ترکیه-و-سوریه###[]###2020-02-28 13:42:00###۴۱۵۸۲۴###['ترکیه و سوریه']
1
1	با کشته شدن 33 سرباز ارتش ترکیه در استان ادلب خطر جنگ بین ترکیه از سویی و نیروهای سوری و روسیه بالا گرفته است.
2	دولت ترکیه از حمله هوایی دیروز نیروهای سوری به مواضع نیروهای ترکیه در استان ادلب در شمال غرب سوریه خبر داده و گفته در این حمله دستکم 33 سرباز ارتش ترکیه کشته و دهها نفر نیز زخمی شده اند.
3	"رحمی دوغان" استاندار استان " هاتای" ترکیه با اعلام این موضوع گفته است زخمی های حمله سوریه برای مداوا به داخل ترکیه منتقل شده اند.
4	شوک کشته شدن این تعداد از نیروهای ترکیه رسانه ها و فضای سیاسی و خبری ترکیه را متاثر کرده است.
5	دیشب پس از انتشار خبر حمله، رجب طیب اردوغان ریاست نشست کابینه امنیتی را بر عهده گرفت و بیش از 6 ساعت جلسه برگزار شد؛ اما از مصوبات دقیق این نشست خبری مخابره نشده است، جز آنکه "فخرالدین آلتون" مدیر رسانه‌ای دفتر اردوغان پس از این نشست اعلام کرد کلیه اهداف شناخته شده دولت سوریه هدف گلوله‌باران هوایی و زمینی ترکیه قرار گرفته‌اند.
6	رسانه‌های ترکیه طی روزها و هفته های گذشته از حملات نیروهای این کشور به مواضع ارتش سوریه در داخل خاک این کشور خبر می‌دادند و بر اساس اعلام وزارت دفاع ترکیه در طی 17 روز عملیات ارتش ترکیه به اهدافی در خاک سوریه بیش از 1700 نیروی سوری هدف حمله قرار گرفته و دهها تانک و هلی کوپتر ارتش سوریه منهدم شده است.
7	دولت ترکیه تا پایان ماه جاری میلادی (فردا) به ارتش سوریه مهلت داده تا از استان ادلب عقب‌نشینی کند؛ اما دولت سوریه با تاکید بر اینکه ادلب بخشی جدایی‌ناپذیر از خاک سوریه است که در اشغال نیروهای تروریستی قرار دارد؛ بر ضرورت پاکسازی این استان خود از وجود گروه‌های تروریستی تاکید می‌کند.
8	دولت ترکیه می‌گوید تبعات امنیتی این عملیات پاکسازی سوریه به شکل آوارگی صدها هزار سوری دیگر و روانه شدن آنها به داخل مرزهای ترکیه خواهد بود.
9	اوضاع استان ادلب از ماه دسامبر سال 2019 با عزیمت واحدهای ارتش سوریه به منظور پاکسازی این استان از وجود گروه‌های تروریستی رو به وخامت گرایید و در طی این مدت نزدیک به 1 میلیون آواره سوری مجبور به ترک خانه و کاشانه خود شده‌اند.
