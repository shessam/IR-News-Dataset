tabnak_data###اعلام تحریم‌های جدید آمریکا علیه ایران / اعلام آمادگی آلمان و فرانسه برای برگزاری نشست مشترک پیرامون ادلب / اعلام آمادگی روسیه برای نشست مشترک با ایران و ترکیه درباره سوریه / واکنش جان کری به سخنان ترامپ درباره دیدارش با ظریف###https://www.tabnak.ir/fa/news/960580/اعلام-تحریم‌های-جدید-آمریکا-علیه-ایران-اعلام-آمادگی-آلمان-و-فرانسه-برای-برگزاری-نشست-مشترک-پیرامون-ادلب-اعلام-آمادگی-روسیه-برای-نشست-مشترک-با-ایران-و-ترکیه-درباره-سوریه-واکنش-جان-کری-به-سخنان-ترامپ-درباره-دیدارش-با-ظریف###['صفحه نخست', 'بین\u200cالملل']###2020-02-21 09:50:00###۹۶۰۵۸۰###['تحولات خاورمیانه', 'تحولات سوریه', 'تحولات عراق', 'تحولات یمن', 'ایران و آمریکا']
1@@@2
1	اعلام آمادگی آلمان و فرانسه برای برگزاری نشست مشترک پیرامون ادلب، اعلام آمادگی روسیه برای نشست مشترک با ایران و ترکیه درباره سوریه، واکنش جان کری به سخنان ترامپ درباره دیدارش با ظریف و روایت نظامی آمریکایی از شوک موشک‌های ایران، از جمله مهم‌ترین خبر‌ها و رویداد‌های مرتبط با خاورمیانه در ۲۴ ساعت گذشته بوده اند.
2	در این میان، باید به اعلام تحریم‌های جدید آمریکا علیه ایران نیز اشاره کرد.
3	به گزارش «تابناک»؛ وبگاه وزارت خزانه‌داری آمریکا از اعمال تحریم‌های جدید علیه برخی مقامات ایرانی خبر داد.
4	در این ارتباط گفته شده که این تحریم‌ها پنج مقام ایرانی را هدف قرار داده است.
5	بر اساس بیانیه صادره از سوی وزارت خزانه‌داری آمریکا، آیت‌الله «احمد جنتی» دبیر شورای نگهبان و آیت‌الله «محمد یزدی» و «عباسعلی کدخدایی»، «سیامک ره‌پیک» و «محمدحسن صادقی مقدم» از دیگر اعضای شورای نگهبان در فهرست تحریم‌های جدید قرار گرفته‌اند.
6	بنا بر ادعای وزارت خزانه‌داری آمریکا، شورای نگهبان از برگزاری یک «انتخابات آزاد و منصفانه» جلوگیری می‌کند و این تحریم‌ها با توجه به این موضوع ترسیم شده‌اند.
7	بر اساس تحریم‌های اعلام شده، دارایی‌های احتمالی افراد یاد شده در آمریکا مسدود خواهد شد و شهروندان آمریکایی، حق ارتباط با افراد تحت تحریم را نخواهند داشت.
8	از آن‌جا که اعمال این تحریم‌ها در شب برگزاری انتخابات پارلمانی ایران اعلام شده، رویکرد خصمانه و ضدایرانی رهبران کاخ سفید را در برابر ایران نشان می‌دهد.
9	روز پنجشنبه «استفان سیبرت»، سخنگوی دولت آلمان اعلام کرد، «آنگلا مرکل» صدراعظم این کشور و «امانوئل ماکرون» رئیس جمهور فرانسه در گفت‌وگوی تلفنی با «ولادیمیر پوتین»، اعلام کردند به منظور حل بحران ادلب در سوریه، آماده پیوستن به گفت‌وگوها با «رجب طیب اردوغان» رئیس جمهور ترکیه هستند.
10	سران آلمان و فرانسه همچنین آمادگی خود را برای تسهیل تلاشها در جهتِ کاستن از تنش ها در شمال غرب سوریه ابراز کردند.
11	سیبرت در این باره گفت: «صدراعظم مرکل و رئیس جمهور ماکرون گفته اند که عمیقاً نگران وضعیت فاجعه بار انسانی در استان ادلب سوریه هستند.
12	آنها همچنین خواستار توقف فوری خصومت ها و تضمین بدون معطلی دسترسی بشردوستانه به افراد نیازمند شدند.
13	مرکل و ماکرون همچنین آمادگی خود را برای برگزاری یک نشست مشترک با پوتین رئیس جمهور روسیه و اردوغان رئیس جمهور ترکیه با هدف یافتن یک راه حل سیاسی برای این بحران اعلام کردند».
14	سرویس مطبوعاتی کاخ کرملین نیز در بیانیه ای اعلام کرد که ماکرون و مرکل «با توجه به وخامت شدید اوضاع در ادلب که نتیجه عملیات متجاوزانه گروه های افراطی علیه غیرنظامیان و نیروهای دولتی سوریه است، نسبت به حل و فصل بحران سوریه توجه ویژه ای مبذول داشتند».
15	در ادامه بیانیه کرملین آمده است: «ولادیمیر پوتین بر لزوم اقدامات مؤثر جهت خنثی سازی تهدید تروریستی و در عین حال رعایت اصلِ حاکمیت و یکپارچگی سرزمینی جمهوری عربی سوریه تأکید کرد».
16	گفتنی است، در پی حمله های مکرر ارتش ترکیه به نیروهای ارتش سوریه در روزهای اخیر، وضعیت در ادلب وخیم تر شده است.
17	«دیمیتری پسکوف»، سخنگوی ریاست جمهوری روسیه از احتمال برگزاری نشست سه‌جانبه روسیه ـ ایران و ترکیه درباره تحولات ادلب سوریه خبر داد.
18	پسکوف در عین حال اعلام کرده که زمان این نشست هنوز قطعی و مشخص نیست.
19	به گفته پسکوف، مذاکراتی در خصوص سوریه از سوی ایران صورت گرفته است.
20	این نشست تحت بررسی است و روسیه آمادگی خود را اعلام کرده، اما برای نهایی شدن این نشست، برنامه روسای جمهور سه کشور باید تنظیم شود.
21	سخنگوی ریاست جمهوری همچنین احتمال دیدار پوتین و اردوغان پیرامون تحولات سوریه را رد نکرده، اما افزوده که هنوز توافقی در این ارتباط نشده است.
22	پیش از این، «مولود چاووش اوغلو» وزیر امور خارجه ترکیه اعلام کرده بود که آنکارا ارتباط خود را در روزهای آینده با مسکو تقویت خواهد کرد و برگزاری نشستی بین رؤسای جمهور ترکیه و روسیه طی روزهای آتی محتمل است.
23	روز گذشته نیز «میخائیل بوگدانوف»، معاون وزیر امور خارجه روسیه از احتمال برگزاری اجلاس سران ایران، روسیه و ترکیه در تهران در ارتباط با مسائل و تحولات سوریه خبر داده بود.
24	‌«جان کری»، وزیر خارجه سابق آمریکا پنجشنبه به سخنان روز گذشته «دونالد ترامپ»، رئیس‌جمهور آمریکا درباره دیدارهایش با «محمد جواد ظریف»، وزیر خارجه ایران واکنش نشان داد.
25	«دونالد ترامپ» که به دلیل ناکارآمد بودن سیاست‌هایش در قبال ایران به شدت مورد انتقاد قرار گرفته، روز چهارشنبه دیدار برخی از سیاستمداران دموکرات این کشور با مقام‌های ایران را دلیل بی‌میلی تهران به توافق با آمریکا دانسته است.
26	ترامپ در شناسه‌اش در توئیتر با اشاره به دیدارهایی که در دوران ریاست‌جمهوری او میان «محمد جواد ظریف» با «کریس مورفی» سناتور دموکرات آمریکایی و «جان کری» صورت گرفته، نوشت: «کری و مورفی، قانون لوگان را نقض کرده‌اند.
27	به این خاطر است که ایران با آمریکا توافق نمی‌کند.
28	باید قاطعانه به این مساله رسیدگی کرد!»«قانون لوگان» که ترامپ مدعی نقض آن توسط جان کری و کریس مورفی شده، شهروندان آمریکا را از ورود به هر گونه ارتباط با طرف‌های خارجی با هدف اثرگذاری بر سیاست خارجی دولت این کشور منع می‌کند.
29	جان کری امروز پنجشنبه در پاسخ به ترامپ به فاکس‌نیوز گفت: «این هم یک دروغ دیگر توسط رئیس‌جمهور است و تلاشی کامل از سوی او برای تحریف واقعیت‌هاست، چون او می‌داند من با کسی مذاکره نکردم.
30	»جان کری اضافه کرد: «من کاری را کردم که هر سناتور و یا وزیر خارجه آمریکا انجام می‌دهد؛ یعنی سفر به کنفرانس‌هایی در خارج برای اطلاع از مسائل.
31	»در این قانون آمده است: «هر شهروند ایالات متحده، صرف نظر از مکان سکونت و منصبی که دارد، در صورتی که بدون اجازه ایالات متحده، مستقیم یا غیرمستقیم اقدام به آغاز یا انجام مکاتبه یا گفت‌و‌گو با هر دولت خارجی یا مقام خارجی یا مأموران آنها بکند و هدف از این ارتباطات و مکالمات، اثرگذاری بر اقدامات یا رفتار هر دولت خارجی یا مقام خارجی و مسئولان آنها در یکی از مناقشات یا مجادلات مرتبط با دولت آمریکا و یا به شکست کشاندن تدابیر دولت ایالات متحده باشد، باید به موجب این قانون به پرداخت جریمه یا حبس تا حداکثر سه سال و یا هر دو محکوم شود.
32	»ظریف و مورفی شنبه شب در حاشیه کنفرانس امنیتی مونیخ با یکدیگر دیدار کرده بودند.
33	پایگاه آمریکایی «فدرالیست» نخستین رسانه‌ای بود که این خبر را به نقل از یک منبع آگاه منتشر کرد، اما اشاره‌ای به محتوای گفت‌وگوی دو طرف نکرد.
34	«کریس مورفی» بامداد چهارشنبه با انتشار یادداشتی دلایل خودش برای دیدار با ظریف را تشریح کرده و مدعی شده هدفش از این دیدار اثرگذاری بر سیاست خارجی دولت ترامپ صورت نگرفته است.
35	او در توئیتر نوشته است: «من در مونیخ با وزیر خارجه ایران گفت‌وگو کردم.
36	صحبت نکردم با دشمنان، به خصوص در بحبوحه تشدید تنش‌ها خطرناک است.
37	»مورفی در دومین توئیت نوشته است: «اولاً از او خواستم نیروهای نیابتی ایران در عراق را که ممکن است به نیروها و متحدان آمریکا حمله کنند کنترل کند.
38	دوماً او را برای آزادسازی شهروندان آمریکا که غیرقانونی در ایران بازداشت شده‌اند، تحت فشار قرار دادم.
39	سوم، از او خواستم اقدامات حوثی‌ها در مسدود کردن کمک‌های بشردوستانه در یمن را متوقف کند.
40	»واشنگتن بعد از خروج از برجام در راستای سیاست «فشار حداکثری» به اقداماتی تحریک‌آمیز مانند قرار دادن نام سپاه پاسداران انقلاب اسلامی در فهرست سازمان‌های اصطلاحاً تروریستی، ترور سردار «قاسم سلیمانی»، فرمانده نیروی قدس سپاه پاسداران انقلاب اسلامی و تحریم مقام‌های بلندپایه ایران روی آورده است.
41	دولت آمریکا هدف این سیاست را آوردن ایران به میز مذاکره و گفت‌وگو بر سر توافقی جامع‌تر نسبت به برجام دانسته است.
42	خبرگزاری «در گزارشی بر اساس مصاحبه با نظامیان آمریکایی پایگاه «عین الأسد» عراق نوشت، شدت آسیب‌های وارده به نظامیان آمریکایی در پی حملات موشکی ایران به حدی بود که برخی احساس می‌کردند، یک کامیون به آنها برخورد کرده است.
43	در مقدمه این گزارش به حملات تلافی‌جویانه ایران به پایگاه «عین الاسد» آمریکا در عراق در انتقام از خون سپهبد حاج «قاسم سلیمانی» اشاره شده و این گونه آمده است که در ساعات اولیه هشتم ژانویه (۱۸ دی ماه)، تهران با بمباران پایگاه هوایی عین الأسد، انتقام قدرتمندترین فرمانده ایران را گرفت.
44	این گزارش سپس ادامه داد، یکی از دو هزار نظامی مستقر در پایگاه عین‌الاسد به نام «کیمو کلتس» در توصیف حمله موشکی ایران گفت، صدای سوت کشیدن موشک را هنگام نگهبانی در بالای برج مراقبت شنید و انفجار به حدی شدید بود که او با وجود به تن داشتن لباس کامل نظامی، یک تا دو اینچ از زمین به هوا بلند شد.
45	کلتس توضیح داد با سردردی بیش از حد معمول از صحنه گریخت.
46	پس از این حمله موشکی که در پاسخ به ترور سردار «قاسم سلیمانی» فرمانده نیروی قدس سپاه پاسداران انقلاب اسلامی انجام گرفت، ترامپ مدعی شده بود در این حمله هیچ‌کس آسیب ندیده و «همه‌چیز روبه راه» است.
47	وی بعد از اعلام آمار بخشی از آسیب‌دیدگان در این حمله، مدعی شد که آسیب مغزی چیز مهمی نیست و بیشتر شبیه به یک «سردرد» است.
48	رویترز ادامه داد، با این حال، روز بعد از حمله همه چیز متفاوت بود.
49	کلتس در مصاحبه با رویترز گفت: «در سرم احساس می‌کردم یک کامیون به من برخورد کرده است.
50	دچار معده‌درد شدید شدم».
51	طبق این گزارش، کلتس جزء‌ ۱۰۹ نظامی آمریکایی بود که در پی حمله ماه گذشته ایران به پایگاه عین الاسد دچار آسیب‌ مغزی شد.
52	در ادامه گزارش این رسانه انگلیسی در توضیح روند کند اعلام آسیب‌دیدگان در حمله هوایی ایران به پایگاه عین الاسد نوشت، کندی این روند تأکیدی بر دشواری در تشیخص و درمان یکی از شایع‌ترین جراحتی بوده که ارتش آمریکا در دو دهه جنگ افغانستان و عراق در پی انفجار راکت‌ها و خمپاره‌ها با آن روبه رو بوده است.
53	بیش از یک هفته بعد از حمله ایران و در شانزدهم ژانویه (۲۶ دی ماه)، «مارک اسپر» وزیر دفاع آمریکا اعلام کرد که نظامیان آمریکایی دچار آسیب‌های مغزی اندکی شده‌اند.
54	در همان روزپنتاگون گزارش کرد که شمار نامعلومی از نظامیان آمریکایی برای علایم آسیب‌ مغزی تحت درمان قرار گرفته اند و یازده نظامی نیز برای مراقبت‌های بیشتر به کویت و آلمان منتقل شده‌اند.
55	در ۲۲ ژانویه (دوم بهمن ماه) دونالد ترامپ گفت، «شنیده‌ام که آنها سردرد و یکسری چیزهای دیگر دارند».
56	این گونه اظهارات ترامپ در کم اهمیت جلوه دادن آسیب‌های وارده به نظامیان آمریکایی در پی حملات موشکی ایران، موجی از انتقادات نمایندگان دموکرات‌ و جمهور‌ی‌خواه کنگره و گروهی از کهنه‌سربازان آمریکایی را برانگیخت.
57	آن طور که رویترز گزارش کرده، کاخ سفید به این گزارش واکنشی نشان نداده است.
58	طبق آمار و ارقام پنتاگون، از سال ۲۰۰۰، حدود ۴۱۴ نظامی آمریکایی دچار آسیب مغزی شده‌اند که البته این آمار بسیار بالاتر است، زیرا پنتاگون در آمار و ارقام خود فقط زمانی یک نظامی را در آمار خود اعلام می‌کند که وی در حوادث متعدد دچار آسیب مغزی شده باشد.
59	«تیموتی گارلند» نظامی آمریکایی که در زمان حملات موشکی ایران، در پایگاه عین‌ الأسد حضور داشت، تأکید کرد که آن دسته از نظامیان آمریکایی که پروازهای پهپادها را هدایت می‌کنند، ظاهراً بیشترین آسیب‌های مغزی را در حمله عین‌‌الأسد متحمل شدند زیرا خلبان‌های این پهپادها در محل مستقر شده بودند تا مراقب هرگونه حملات زمینی احتمالی به این پایگاه باشند.
60	طبق این گزارش، آمار و ارقام ارائه شده از آسیب‌دیدگان حملات موشکی ایران، پیمانکاران غیرنظامی که در زمان حمله در پایگاه حضور داشتند را در نظر نگرفته است که گروهی از آنها بعد از این حمله، این پایگاه را ترک کردند.
61	طبق گفت‌وگوی رویترز با نظامیان آمریکایی پایگاه عین الأسد، برخی از نظامیان آمریکایی هم بعد از حملات موشکی ایران، دچار علائم اضطراب همچون پرش از خواب و تپش قلب شدند که البته این نظامیان آمریکایی اجازه نداشتند تعداد دقیق این افراد را فاش کنند.
62	در این گزارش به پناهگاه هایی در پایگاه عین الأسد نیز اشاره شده که در زمان «صدام حسین» رئیس‌جمهور معدوم عراق ساخته شده بود و برخی از نظامیان آمریکایی در زمان حملات موشکی ایران در این پناهگاه‌ها پناه گرفته بودند اما در هر صورت، این پناهگاه ها ظرفیت پذیرش تمامی نظامیان آمریکایی را نداشته استطبق این گزارش، برخی نظامیان در خودروهای زرهی پناه گرفته بودند و برخی از نظامیان همچون کلتس نیز می‌بایست برای حملات احتمالی بیشتر نگهبانی می‌دادند.
63	رویترز ادامه داد، دست کم یازده موشک به پایگاه عین الأسد برخورد کرد و یکی از فرماندهان نظامی آمریکایی در پایگاه گفت: «هر انفجاری را که می‌شنیدم با خود فکر می‌کردم، خوب، لابد چند نفری جانشان را از دست داده‌اند.
64	«رابرت هیلز» پزشکی که در عین الأسد مستقر شده بود، در دفاع از اظهارنظرات اولیه مقام‌های آمریکایی مبنی بر عدم زخمی شدن نظامیان آمریکایی در حمله ایران گفت: «هیچ‌کس در اینجا، جراحات فیزیکی نداشت.
65	هیچ‌گونه جراحت و زخم ناشی از برخورد گلوله وجود نداشت.
66	»به ادعای وی بروز چنین جراحات «خاموشی»، زمان می‌برد.
67	آمار و ارقام زخمی‌ها و آسیب دیدگان حمله ایران در هفته‌های آتی رو به افزایش رفت و در حالی که آمار اولیه یازده تن بود، یک هفته بعد، این آمار ۳۴ تن اعلام شد.
68	یک هفته بعد از آن، در ۲۸ ژانویه (هشتم بهمن ماه) آمار آسیب‌های مغزی نظامیان آمریکایی به ۵۰ تن افزایش یافت و اوایل فوریه، رویترز برای اولین بار گزارش کرد که این تعداد بیش از ۱۰۰ تن است.
69	در نهایت، ۲۲ بهمن‌ ماه، وزارت دفاع آمریکا اعلام کرد در حمله موشکی ماه ژانویه ایران به پایگاه نظامی «عین‌الاسد» آمریکا در عراق، ۱۰۹ نظامی آمریکا دچار جراحت آسیب مغزی شده‌اند.
70	رویترز ادامه داد، بنا به گفته کارشناسان آسیب‌های مغزی، از آنجایی که حمله موشکی ایران به عین الأسد فشرده و شدید بود، به همین دلیل آسیب‌های مغزی که به نظامیان آمریکایی وارد آمده است، اساساً با جراحات ناشی از انفجارهای معمولی متفاوت است.
71	وقتی یک بمب کنار جاده‌ای در افغانستان منفجر می‌شود، جراحات وارد به سر افراد محسوس است؛ اما تشخیص آسیب‌های ناشی از فشار زیاد موج انفجار زمان می‌برد.
72	طبق این گزارش، آسیب‌های مغزی ملایم می‌تواند موجب سردرد، حالت تهوع، سرگیجه و گیجی شود و تأثیرات طولانی مدت آن می‌تواند شامل سردردهای مزمن، تغییرات خلقی و سرگیجه باشد و تداوم آسیب‌های مغزی می‌تواند به آنسفالوپاتی مزمن ناشی از ضربه (CTE) منجر شود که برخی محققان معتقدند با افکار خودکشی، سوء مصرف مواد و افسردگی ارتباط دارد.
73	هیلز در توجیه تأخیر در اعلام آسیب دیدگان حادثه حمله موشکی ایران گفت، در ابتدا علائمی چون سردرد و احساس تیرگی دید، چند روز بعد از حمله ایران در نظامیان آمریکایی پایگاه عین الأسد بروز پیدا کرد.
74	وی توضیح داد: «به همین دلیل شما شاهد تأخیر زیادی (در اعلام تعداد زخمی‌های حمله موشکی ایران) بودید.
75	همین امر ما را بر آن داشت که تقریباً کل جمعیت عین الاسد را بررسی دوباره کنیم.
76	»
