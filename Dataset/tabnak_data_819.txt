tabnak_data###آخرین وضعیت کامیون‌داران معطل‌شده در مرز مهران###https://www.tabnak.ir/fa/news/961207/آخرین-وضعیت-کامیون‌داران-معطل‌شده-در-مرز-مهران###['اقتصادی', 'داخلی']###2020-02-23 17:34:00###۹۶۱۲۰۷###['کامیون\u200cداران', 'مرز مهران', 'پایانه مرزی', 'کرونا در ایران', 'کروناویروس']
1
1	درپی انتشار خبری درباره بسته‌شدن مرز مهران و معطل‌ماندن هزار کامیون کالاهای صادراتی در این پایانه مرزی، مسئولان سازمان راهداری و حمل‌و نقل جاده‌ای اعلام کردند که این تعداد نهایتا ۴۰۰ کامیون بوده و بر اساس آخرین وعده‌های شفاهی مقامات عراقی این مشکل که به دلیل کمبود نیروی انسانی به وجود آمده به زودی حل خواهد شد و دیگر مرزهای عراق باز است.
2	به گزارش ایسنا، روز گذشته برخی رسانه‌ها از بسته شدن مرز مهران و معطلی حدود هزار کامیون صادراتی در این پایانه مرزی خبر داده بودند.
3	مسئولان سازمان راهداری در این راستا اعلام کردند که بر اساس آخرین ارزیابی‌ها و برآوردهای صورت گرفته حدود هشت کیلومتر صف در این پایانه مرزی ایجاد شده که تعداد کامیون‌ها به حدود ۴۰۰ دستگاه می‌رسد و بر اساس آخرین وعده‌های شفاهی مقامات عراقی مشکلات برخی از آن‌ها برای تردد از مرز و تحویل بارشان امروز حل خواهد شد.
4	البته برخی از این اظهارات تناقض‌هایی با هم دارد که جای تامل است.
5	مهدی قربانی معاون حمل و نقل سازمان راهداری و حمل و نقل جاده‌ای در این باره به ایسنا اینگونه توضیح داد: گرچه مرز مهران از سوی عراقی‌ها به صورت موقت بسته شده است اما طی مذاکراتی که با آن‌ها صورت گرفته، تا حدود سه روز آینده این مرز باز می‌شود که البته این وعده عراقی‌هاست.
6	وی افزود: هم اکنون تردد از سوی کامیون‌ها در این مرز صورت نمی‌گیرد اما کامیون‌داران معطل نشدند و بارهای خود را در گمرک تخلیه کردند و مشکلی از جهت تجمع آن‌ها در مرز به وجود نیامده است.
7	قربانی با اشاره به اینکه بر اساس قراردادهای منعقد شده معطلی کامیون‌داران در ساعات اولیه، هزینه خواب بار آن‌ها ودیگر هزینه‌های انبارداری‌شان بر عهده شرکت های طرف قرارداد است و این زیان را آن‌ها باید متقبل شوند، ادامه داد: اینکه گفته می شود حدود هزار کامیون در مرز معطل مانده‌اند درست نیست.
8	بر اساس آخرین مذاکرات صورت گرفته احتمال تعیین تکلیف کامیون‌های موجود تا امروز وجود دارد و طرف عراقی چنین وعده‌ای برای حل مشکل این تعداد از آن‌ها را داده است.
9	معاون حمل‌و نقل سازمان راهداری و حمل‌و نقل جاده‌ای گفت: فعلا مرز عراق به دلیل اینکه طرف عراقی مشکلات و محدودیت‌هایی دارد و مشخص نیست این مسائل در حوزه بازرگانی و گمرکی یا کنترل نظارت‌های بهداشتی برای جلوگیری از انتشار ویروس کرونا است، اعلام کرد: امیدوارم بر اساس صحبت‌هایی که طرف عراقی با ما داشته تا سه روز آینده مشکل مرز حل شود و کامیون‌داران بتوانند تردد کنند اما از طرف ایران هیچ مشکلی وجود ندارد و اگر کامیون‌داری مشکلی داشت می‌واند برای پیگیری حقوق خود با دستگاه‌های متولی تماس بگیرد.
10	این اظهارات در حالی مطرح می‌شود که منوچهر سلمانزاده مدیرکل دفتر ترانزیت و حمل‌ونقل بین‌المللی سازمان راهداری و حمل و نقل جاده‌ای در گفت‌وگو با ایسنا اظهار کرد: بر اساس آخرین ارزیابی‌های صورت گرفته تجمع کامیون در مرز مهران وجود دارد اما به هزار کامیون نمی‌رسد و مشخص نیست این آمار چگونه اعلام شده است چرا که برآوردها نشان‌ می‌دهد حدود هشت کیلومتر کامیون در مرز مهران حضور دارند و نهایتا تعداد آن‌ها به حدود ۴۰۰ دستگاه می‌رسد.
11	وی درباره دلیل بروز این مشکل در پایانه مرزی مهران گفت: مسلما این مسئله ارتباطی به کرونا ندارد چرا که دیگر مرزهای عراق برای تجارت با ایران باز است و مشکلی در این زمینه نیست اما مقامات عراقی اعلام کرده اند که بسته شدن مرز مهران به دلیل کمبود نیروی انسانی است که آن راحل خواهد کرد.
12	مدیرکل دفتر ترانزیت و حمل‌ونقل بین‌المللی سازمان راهداری و حمل و نقل جاده‌ای تاکید کرد: همیشه به کامیون‌داران و شرکت‌های آن‌ها توصیه کرده ایم که پیش از ارسال بار به پایانه‌های مرزی از طریق دستگاه‌های متولی مختلف مانند سازمان راهداری از آخرین وضعیت مرز مرود نظر کسب اطلاع کنند تا با چنین مشکلاتی رو به رو نشوند.
