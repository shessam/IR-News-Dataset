asriran_1_data###جهانگیری: برخی رد صلاحیت‌ها با مذاکره و توضیح قابل حل است###https://www.asriran.com/fa/news/708820/جهانگیری-برخی-رد-صلاحیت‌ها-با-مذاکره-و-توضیح-قابل-حل-است###['سیاسی']###2020-01-14 15:40:00###۷۰۸۸۲۰###['جهانگیری', 'دیپلماسی']
6
1	جلسه دیدار نمایندگان عضو فراکسیون دیپلماسی و منافع ملی با معاون اول رییس جمهور شب گذشته برگزار شد.
2	به گزارش ایسنا، اسحاق جهانگیری در این جلسه با بیان اینکه گاهی منافع ملی کشور قربانی اختلافات سیاسی می شود، گفت: هر کس در مسئولیتی که دارد در این موضوع سهیم است و در صورت اصل کردن اختلافات سیاسی و جناحی منافع ملی کشور قربانی می شود.
3	معاون اول رییس‌جمهور افزود: مردم، قوای سه‌گانه و نهادها و سازمان‌های مختلف کشور را به عنوان کلیت نظام تلقی می‌کنند و اگر عملکرد هر بخش نامطلوب باشد، از نظر مردم این ضعف ها و کاستی ها به کلیت نظام تعمیم پیدا می کند.
4	معاون اول رییس جمهور به موضوع رد صلاحیت های داوطلبان انتخابات مجلس شورای اسلامی نیز اشاره کرد و گفت: داوطلبانی که رد صلاحیت شده و احساس می کنند این رد صلاحیت حق آنها نبوده است، باید در فرصت و زمان تعیین شده اعتراضات خود را به شورای نگهبان مطرح کنند؛ چرا که گاهی با مذاکره و توضیح، برخی ابهامات ایجاد شده، برطرف می شود.
5	وی با تاکید بر اینکه انتخابات مجلس شورای اسلامی پیش رو هر چه باشکوه تر برگزار شود و مشارکت مردم گسترده تر باشد،‌ قطعاً به منافع ملی و انسجام ملی کشور کمک خواهد کرد، گفت: همه ما وظیفه داریم برای برگزاری هر چه باشکوه تر انتخابات پیش رو تلاش کنیم.
6	جهانگیری ادامه داد: انتخابات باید حتماً رقابتی باشد به گونه ای که همه مردم احساس کنند که کاندیدای جریان و تفکر مورد نظر آنها نیز در انتخابات حضور دارد.
7	معاون اول رییس جمهور با اشاره به شرایط سخت اقتصادی کشور و محدودیت های بودجه‌ای گفت: باید با تلاش مضاعف، کاری کنیم که وضعیت معیشتی مردم بهبود پیدا کند.
8	البته کشور از ظرفیت های بسیار بالایی برخوردار است و اگر فضای سیاسی حاکم بر جامعه مثبت و امیدوار کننده باشد، ‌با اتکا به این ظرفیت ها می توان اقدامات مناسبی در راستای بهبود شرایط اقتصادی کشور انجام داد.
9	در این جلسه مصطفی کواکبیان رییس فراکسیون دیپلماسی و منافع ملی مجلس شورای اسلامی افزایش مشارکت مردم در انتخابات پیش رو را عاملی برای اقتدار نظام در برابر توطئه های دشمنان دانست و خواستار تلاش دولت برای برگزاری هر چه با شکوه تر انتخابات پیش رو شد.
10	وی همچنین با اشاره به تنگنای معیشتی مردم از دولت خواست برنامه ریز جدی و دقیقی برای کمک به اقتصاد خانوارهای جامعه داشته باشد.
11	در ادامه این جلسه 23 نفر از نمایندگان عضو فراکسیون دیپلماسی و منافع ملی ضمن تقدیر از دولت برای اداره کشور در شرایط سخت و پیچیده فعلی، به بیان دغدغه ها و پیشنهادات خود برای بهبود وضعیت اقتصادی کشور و برگزاری هر چه باشکوه‌تر انتخابات مجلس شورای اسلامی پرداختند.
