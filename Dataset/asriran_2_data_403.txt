asriran_2_data###قیمت پیشنهادی مالکان مسکن ۴۰ درصد پایین آمد###https://www.asriran.com/fa/news/703462/قیمت-پیشنهادی-مالکان-مسکن-۴۰-درصد-پایین-آمد###['اقتصادی']###2019-12-14 10:54:00###۷۰۳۴۶۲###['قیمت مسکن', 'اجاره بها', 'قیمت بنزین']
8
1	رییس اتحادیه مشاوران املاک گفت: اکنون کسی نمی‌تواند قیمت نجومی برای واحد خود تعیین کند؛ قیمت‌های قطعی حدود هفت درصد و قیمت‌های پیشنهادی حدود ۴۰ درصد کاهش یافته است و عمده همکاران ما از کار کردن بر روی فایل‌های نجومی خودداری می‌کنند.
2	«مصطفی‌ قلی خسروی» در گفت‌ و گو با ایرنا با بیان اینکه توهم‌های قیمتی فروکش کرده است، گفت: بازار مسکن ظرفیت مشخصی دارد؛ جهش حدود ۲۰۰ درصدی قیمت‌ها در دو سال گذشته توان متقاضیان را پایین آورده و به همین دلیل متغیرهایی که اخیرا در اقتصاد کشور پدید آمده نتوانسته بر بازار مسکن تاثیر بگذارد.
3	وی افزود: با کاهش فایل‌های نجومی در دفاتر املاک شاهد گرم شدن بازار هستیم؛ به طوری که در نیمه اول آذر ماه تعداد قراردادهای شهر تهران حدود سه برابر شده و با توجه به پیشران بودن بخش مسکن در رونق‌دهی به اقتصاد، این خبر خوبی برای کشور محسوب می‌شود.
4	رئیس اتحادیه مشاوران املاک تهران گفت: در ۱۷ روز ابتدای آذرماه ۹۸ بیش از ۵ هزار و ۵۰۸ فقره قرارداد خرید و فروش ملک در شهر تهران منعقد شده که نسبت به ۱۷ روز ابتدای آبان ماه امسال ۱۸۱ درصد و نسبت به زمان مشابه پارسال ۸ درصد رشد یافته است.
5	قلی خسروی اظهار داشت: در بخش اجاره نیز در ۱۷ روز ابتدای آذرماه ۹۸ تعداد ۶ هزار و ۸۲۶ اجاره‌نامه در شهر تهران به امضا رسیده که نسبت به زمان مشابه ماه قبل و سال قبل به ترتیب ۲۷ درصد و یک درصد افزایش نشان می‌دهد.
6	رییس اتحادیه مشاوران املاک تهران تصریح کرد: به دنبال افزایش قراردادهای خرید و فروش مسکن که در دو ماه اخیر در شهر تهران منعقد شده است، معاملات در کل کشور نیز افزایش یافت؛ به طوری که در ۱۷ روز ابتدای آذرماه ۹۸ بیش از ۲۴ هزار و ۵۶۵ قرارداد خرید و فروش ملک در کل کشور به امضا رسیده که نسبت به همین زمان در ماه قبل ۷۲ درصد افزایش و نسبت به زمان مشابه سال گذشته ۱۰ درصد کاهش یافته است.
7	وی گفت: در ۱۷ روز ابتدایی آذرماه، ۲۶ هزار و ۱۸۸ اجاره‌نامه در کل کشور امضا شده که نسبت به ۱۷ روز ابتدای ماه قبل و ماه مشابه سال قبل به ترتیب ۳۲ درصد و ۱۷ درصد رشد یافته است.
8	رییس اتحادیه مشاوران املاک درباره تاثیر تغییر نرخ بنزین بر بازار ملک گفت: قیمت مسکن متاثر از نرخ ارز و شرایط اقتصاد کلان در سال ۹۷ دچار رشد قابل توجهی شده و افزایش مجدد قیمت‌ها امکان‌پذیر نیست.
9	وی گفت: با وجود اینکه تغییر نرخ بنزین بر قیمت تمام شده آهن‌آلات و دستمزد اثر گذاشت، اما بر قیمت نهایی مسکن تاثیرگذار نبود.
10	به گفته قلی خسروی، مالکانی که تصور می‌کنند با افزایش نرخ بنزین می‌توانند خانه‌های خود را بالاتر از عرف منطقه به فروش برسانند در اشتباه هستند.
11	رییس اتحادیه مشاوران املاک تهران ضمن توصیه به متقاضیان واقعی برای نهایی کردن خرید خود تا قبل از ماه‌های پایانی سال گفت: به هر حال اقتصاد کشور معمولا با تغییر سال دچار تورم می‌شود و بازار مسکن هم از این قاعده مستثنی نیست.
12	لذا ممکن است در سال آینده افزایش قیمت در حد شاخص تورم را در بخش املاک داشته باشیم که این مقدار سود برای فعالیت‌های سوداگرانه مناسب نیست اما خریدارانی که مسکن را به قصد سکونت خریداری می‌کنند خرید خود را انجام دهند.
13	البته مجددا تاکید می‌کنم که در آینده نزدیک رشد افسارگسیخته قیمت‌ها را در بازار مسکن متصور نیستیم.
