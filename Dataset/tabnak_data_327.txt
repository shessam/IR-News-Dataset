tabnak_data###تهدید کاخ سفید به وتوی لایحه‌های مجلس نمایندگان درباره ایران/ آتش سوزی یک نفتکش در نزدیکی سواحل امارات متحده عربی/ادعای منابع عراقی از توافق فتح و سائرون بر نخست‌وزیری «علّاوی» /گفت‌وگوی نتانیاهو با وزیر دفاع آمریکا درباره ایران###https://www.tabnak.ir/fa/news/955458/تهدید-کاخ-سفید-به-وتوی-لایحه‌های-مجلس-نمایندگان-درباره-ایران-آتش-سوزی-یک-نفتکش-در-نزدیکی-سواحل-امارات-متحده-عربیادعای-منابع-عراقی-از-توافق-فتح-و-سائرون-بر-نخست‌وزیری-علّاوی-گفت‌وگوی-نتانیاهو-با-وزیر-دفاع-آمریکا-درباره-ایران###['صفحه نخست', 'بین\u200cالملل']###2020-01-30 08:00:00###۹۵۵۴۵۸###['تحولات خاورمیانه', 'تحولات سوریه', 'تحولات عراق', 'تحولات یمن', 'ایران و آمریکا', 'عربستان سعودی', 'برجام', 'اروپا']
1@@@2
1	تهدید کاخ سفید به وتوی لایحه‌های مجلس نمایندگان درباره ایران، آتش سوزی یک نفتکش در نزدیکی سواحل امارات متحده عربی، ادعای منابع عراقی از توافق فتح و سائرون بر نخست‌وزیری «علّاوی» و جزئیات عملیات بزرگ نیرو‌های یمنی در خاک عربستان، از جمله مهم‌ترین خبر‌ها و رویداد‌های مرتبط با خاورمیانه در ۲۴ ساعت گذشته بوده اند.
2	در این میان، باید به گفت‌وگوی نتانیاهو با وزیر دفاع آمریکا درباره ایران نیز اشاره کرد.
3	به گزارش «تابناک»؛ نخست‌وزیر رژیم صهیونیستی گفته، با وزیر دفاع آمریکا درباره «تهدید‌های منطقه‌ای» به خصوص ایران رایزنی کرده است.
4	رژیم صهیونیستی به عنوان تنها دارنده سلاح‌های هسته‌ای در منطقه غرب آسیا، تهران را به تلاش برای دستیابی به این سلاح‌ها متهم می‌کند.
5	نخست‌وزیر رژیم صهیونیستی در ترغیب «دونالد ترامپ»، رئیس‌جمهور آمریکا به انجام اقدامات تحریک‌آمیز علیه ایران نقش داشته است.
6	دولت ترامپ اردیبهشت‌ماه سال گذشته، بعد از خروج از برجام علاوه بر احیای تحریم‌ها، تحریم‌های جدیدی علیه ایران وضع کرده است.
7	واشنگتن در تازه‌ترین اقدام تنش‌زا، سردار «قاسم سلیمانی»، فرمانده نیروی قدس سپاه پاسداران انقلاب اسلامی و شماری از همراهان ایشان را در نزدیکی فرودگاه بغداد به شهادت رساند.
8	جمهوری اسلامی ایران اعلام کرده، این اقدام واشنگتن را پاسخ خواهد داد.
9	در حالی که مجلس نمایندگان آمریکا قصد دارد طی هفته جاری درباره دو طرح پیشنهادی راجع به ایران رای گیری کند، کاخ سفید رسما تهدید به وتوی این طرح‌ها کرده است.
10	بر اساس این گزارش، طرح‌های پیشنهادی قدرت و اختیارات ترامپ برای آغاز درگیری با ایران را محدود خواهد کرد و هرگونه اقدام نظامی تنها با مجوز نهایی کنگره امکان پذیر خواهد بود.
11	مجلس نمایندگان آمریکا قرار است پنجشنبه درباره یک طرح پیشنهادی رای گیری کند که بر اساس آن منابع مالی لازم برای اقدام نظامی علیه ایران بلوکه خواهد شد.
12	بر اساس طرح دیگر مجلس نمایندگان آمریکا، قدرت و اختیارات رئیس جمهور آمریکا برای استفاده از نیروی نظامی، لغو خواهد شد.
13	کاخ سفید با انتشار دو بیانیه جداگانه، این لایحه‌ها را محکوم و آن را اقدامی اشتباه ارزیابی کرده است.
14	کاخ سفید مدعی شد: تصویب این قوانین توسط کنگره، موجب تضعیف توانایی ایالات متحده در حمایت از شهروندان آمریکایی خواهد شد؛ شهروندانی که ایران همچنان به دنبال صدمه رساندن به آن‌هاست.
15	دولت ترامپ با استناد به قانون مصوب ۲۰۰۲ میلادی که به رئیس جمهور وقت آمریکا اجازه جنگ با عراق را داده بود، با حمله پهپادی در نزدیکی بغداد، سردار شهید قاسم سلیمانی را به همراه سایر همرزمانش ترور کرده است.
16	در بیانیه کاخ سفید ادعا شده است که ایران و نیرو‌های مورد حمایت ایران همچنان به برنامه ریزی و اجرای حملات علیه نیرو‌های آمریکایی در عراق ادامه می‌دهند و قانون ۲۰۰۲ قدرت و اختیارات حیاتی و مهمی را به آمریکا می‌دهد تا از خودش و نیرو‌های کشور‌های متحدش دفاع و حفاظت کند.
17	کاخ سفید افزود: لغو این قانون موجب تقویت دشمنان ما خواهد شد.
18	طرح پیشنهادی مجلس نمایندگان برای بلوکه کردن منابع مالی مورد نیاز ارتش برای اقدام علیه ایران، به ضرر عزم و اراده دولت برای تقویت بازدارندگی علیه ایران خواهد بود.
19	این طرح همچنین موجب محدود شدن توانایی رئیس جمهور برای حفاظت از دیپلمات‌های آمریکایی، نیرو‌ها و منافع ما در منطقه در برابر تهدیدات متوالی ایران و نیرو‌های نیابتی اش خواهد شد.
20	آتش سوزی یک نفتکش در نزدیکی سواحل شارجه در عصر روز چهارشنبه تایید شده است؛ این خبر را یک مسئول عملیات تجارت دریایی انگلیس تایید کرده است و گفته این نفتکش در ساعت ۴ عصر به وقت محلی در نزدیکی بندر شارجه شعله‌ور شد.
21	محل این حادثه در آب‌های خلیج فارس و در حد فاصل میان سواحل جزیره ابوموسی ایران و سواحل امارات متحده عنوان شده است.
22	از تعداد خدمه این نفتکش هنوز اطلاع دقیقی در دست نیست، اما گفته شده نفتکش مذکور از یک ماه پیش به این سو در منطقه حضور داشته است.
23	هنوز از وضعیت زخمی‌ها و یا کشته‌های احتمالی اینحادثهاطلاعدقیقی در دست نیست،امااین سومینحادثهآتش سوزی در آب‌های مجاور امارات متحده عربی طی دو هفته گذشته است.
24	شبکه سومریه عراق به نقل از منبعی آگاه در این کشور مدعی شد، هادی العامری و مقتدا صدر، رهبران ائتلاف‌های الفتح و سائرون بر سر نخست‌وزیری «محمد توفیق علّاوی» به توافق رسیده‌اند.
25	این منبع شامگاه چهارشنبه بدون اینکه توضیحات بیشتری دهد‌، مدعی شد که دو ائتلاف مذکور، قرار است علاوی را نامزد تصدی نخت‌وزیری معرفی کنند.
26	به دنبال استعفای عبدالمهدی، نخست‌وزیر عراق از سمت خود، چند شخصیت برای جانشینی وی معرفی شدند که به دلایلی از قبیل مخالفت سایر گروه‌ها و تفسیرهای مختلف از قانون اساسی در فقره «فراکسیون اکثریت»، موفق به کسب موافقت احزاب سیاسی جهت رأی‌گیر در مورد نخست‌وزیری آن‌ها نشدند.
27	برهم صالح، رئیس‌جمهور عراق که وظیفه معرفی نامزد فراکسیون اکثریت را بر عهده دارد، آبان ماه گذشته، از معرفی «أسعد العبدانی»، گزینه ائتلاف البناء (متشکل از «نوری المالکی»، رهبر ائتلاف دولت قانون، «هادی العامری»، رهبر ائتلاف الفتح، «فالح الفیاض»، ائتلاف العقد الوطنی، «محمد الحلبوسی»، ائتلاف القوی العراقیه) به بهانه‌ اینکه فراکسیون اکثریت برای وی قابل شناسایی نیست، امتناع و بلافاصله استعفا کرد که استعفای او مورد موافقت پارلمان قرار نگرفت.
28	صالح اخیرا فراکسیون‌ها را تهدید کرده است که اگر در مهلت زمانی مشخص شده، نتواند نامزد مورد قبول خود را به وی معرفی کنند، خود فردی را که بین مردم و پارلمان مقبولیت دارد، معرفی خواهد کرد.
29	«یحیی سریع» سخنگوی نیروهای مسلح یمن در یک کنفرانس خبری اعلام کرد، ارتش و کمیته‌های مردمی یمن موفق شدند جلوی یک طرح بزرگ خصمانه که صنعاء را هدف گرفته بود، بگیرند.
30	وی افزود: نیروهای یمنی در یک پاتک موفق به پاکسازی تمام مناطق در جبهه «نهم» و وارد کردن خسارات‌ بسیار جانی و تجهیزاتی به دشمن شدند.
31	سریع گفت: نیروهای ما در پی فروپاشی نیروهای دشمن به پیشروی خود تا غرب شهر مأرب ادامه داد و چند شهر در استان‌های مأرب و الجوف را آزاد کرد.
32	وی تأکید نمود: در عملیات «البنیان المرصوص» ۲۵۰۰ کیلومتر مربع آزاد شده است.
33	همچنین در این عملیات، هزاران تن از نیروهای دشمن کشته، زخمی یا اسیر شده‌اند و ۱۷ تیپ نظامی و ۲۰ گردان نیروهای ائتلاف سعودی از بین رفته است.
34	وی افزود: نیروهای ارتش یمن در راستای دستور فرماندهی خود اجازه داده‌اند، صدها تن از نیروهای دشمن فرار کنند.
35	سریع گفت: با تعداد زیادی موشک و پهپاد شرکت آرامکو در جازان، فرودگاه ابهاء و پایگاه خمیس مشیط و اهداف حساس دیگر در عمق سعودی هدف گرفته شد.
36	سخنگوی نیروهای مسلح یمن در ادامه در واکنش به رونمایی از «معامله قرن» بر همبستگی کامل ملت یمن با ملت فلسطین در مقابله با این «توطئه آمریکایی اسرائیلی» تأکید کرد.
37	جبهه نهم در شرق صنعا از هفته گذشته، شاهد درگیری‌های شدید میان ارتش یمن و نیروهای دولت مستفی است؛ درگیری‌هایی که با یک حمله نیروهای دولت مستعفی آغاز شد؛ اما این حمله با پاسخ سخت نیروهای مسلح یمن به شکست انجامید و مناطق زیادی در این منطقه به دست ارتش یمن افتاد.
