roozno_data###اعطای مرخصی به ۸۳ هزار زندانی حرکتی جهادی بود/ تقویت توان دفاع بیولوژیک ضروری است###http://roozno.com//fa/news/418678/اعطای-مرخصی-به-۸۳-هزار-زندانی-حرکتی-جهادی-بود-تقویت-توان-دفاع-بیولوژیک-ضروری-است###[]###2020-03-16 15:06:00###۴۱۸۶۷۸###['رییس قوه قضاییه', 'زندانیان']
1
1	رئیس قوه قضاییه تأکید کرد که تقویت بخش دفاع بیولوژیک کشور آمادگی برای پدافند غیرعامل ضرورتی اجتناب ناپذیر است.
2	به گزارش روزنو ، سید ابراهیم رئیسی در آخرین جلسه شورای عالی قوه قضاییه در سال ۹۸ با تأکید بر لزوم بررسی عملکرد دستگاه قضایی در سال گذشته و ارائه گزارش آن به مردم اظهار داشت: مقام معظم رهبری امسال را به عنوان سال رونق تولید نامگذاری کردند و همه دستگاه‌ها از جمله قوه قضاییه خود را موظف به تلاش برای تحقق این شعار می‌دانستند.
3	رئیس قوه قضاییه با بیان این که همکاران قوه قضاییه در سراسر کشور و سازمان‌های وابسته، اقدامات بسیار خوب و قابل تقدیری در حمایت از کارآفرینان و سرمایه گذاران و رونق تولید و رفع موانع آن انجام دادند، یکی از موانع تولید را فساد عنوان کرد و گفت: دستگاه قضایی در طول سال گذشته حرکت ارزشمندی در جهت مبارزه با فساد انجام داده است.
4	رئیسی با بیان این که رونق تولید در کشور یک راهبرد است، افزود: صدها کارخانه و کارگاه از رونق افتاده بودند یا در آستانه تعطیلی قرار داشتند، اما با تلاش همکاران ما در دادسراها و دادگستری‌ها به ویژه در ۶ ماه اخیر مشکلات شان برطرف شد و بار دیگر به چرخه تولید بازگشتند که این روند باعث افزایش اشتغال و جلوگیری از بیکاری کارگران شد.
5	رئیس قوه قضاییه در بخش دیگری از سخنانش از تلاش‌های صورت گرفته برای رسیدگی به پرونده‌های قضایی معوقه و کاهش اطاله دادرسی تقدیر کرد و اظهار داشت: همکاران ما در بخش‌های مختلف قضایی به ویژه در ماه‌های اخیر با تلاش مضاعف و در حرکتی جهادی به پرونده‌ها رسیدگی کردند و آمار و ارقام گویای آن است که صدها هزار پرونده معوقه مختومه شد.
6	رئیس قوه قضاییه ابراز امیدواری کرد در سایه این تلاش‌ها و اقدامات، مردم در مراجعه به دستگاه قضایی بیش از پیش شاهد باشند که دستگاه عدلیه با سرعت به کارهای آن‌ها رسیدگی می‌کند، به موقع تصمیم می‌گیرد و آن‌ها به موقع به حق خود می‌رسند.
7	این مهم‌ترین خواسته مردم از نظام قضایی است که با تلاش همکاران ما تحقق خواهد یافت.
8	در این نشست دکتر زارع پور رئیس مرکز فناوری و آمار قوه قضاییه با اشاره به تمهیدات برخط در نظرگرفته شده برای کاهش مراجعات مردمی به محاکم قضایی، از ایجاد امکان نوبت دهی برخط برای کاهش معطلی مراجعان به دفاتر خدمات الکترونیک و همچنین تکمیل سامانه خودکاربری وکلا خبر داد که بر اساس آن وکلا می‌توانند علاوه بر ثبت دادخواست، لوایح و دفاعیات خود را نیز از منزل یا دفتر کار و بدون مراجعه به دفاتر مذکور، ثبت و ارسال کنند.
9	رئیسی در واکنش به گزارش مذکور، با استقبال از تمهیدات صورت گرفته برای کاهش مراجعات مردمی به مراجع قضایی، خواستار تسریع در گسترش زمینه‌ها و امکانات دادرسی غیرحضوری به پرونده‌های مردم شد.
10	رئیس قوه قضاییه همچنین با اشاره به در پیش بودن تعطیلات نوروزی اعلام کرد که دادستان‌ها و دادسراها، طبق روال همیشگی در ایام تعطیل نیز فعال و آماده رسیدگی به موارد خاص پیش آمده خواهند بود.
11	وی با اشاره به فعالیت جهادی کارکنان و قضات در ایام پایان سال اظهار داشت: حفظ سلامت کارکنان و قضات برای دستگاه قضایی بسیار مهم است و به همین دلیل مجوّز تجدید وقت دادگاه‌ها به همکاران قضایی داده شد تا مراجعات مردمی به محاکم به حداقل رسیده و وقت عمده همکاران به رسیدگی به پرونده‌های معوقه اختصاص یابد.
12	رئیسی در بخش دیگری از سخنانش با تقدیر از دست اندرکاران عرصه مقابله با کرونا به ویژه در بخش بهداشت و درمان، اظهار داشت: تدبیر حکیمانه مقام معظم رهبری برای تشکیل قرارگاهی به منظور کمک به مجاهدان این عرصه، به منسجم‌تر شدن فعالیت‌های میدانی کمک خواهد کرد.
13	رئیس قوه قضاییه با تأکید بر این که امروز تقویت بخش دفاع بیولوژیک کشور آمادگی برای پدافند غیرعامل در این حوزه ضرورتی اجتناب ناپذیر است، افزود: یقین داریم حضور نیروهای مسلح در کنار دولت و مردم مانند همه عرصه‌ها منشاء برکات زیادی خواهد بود، جلوه‌های ماندگاری را به نمایش خواهد گذاشت و گشایش جدی در امور ایجاد خواهد کرد.
14	در ادامه این جلسه، رئیس سازمان پزشکی قانونی به استقبال مردم از طرح خودارزیابی بیماری کرونا اشاره کرده و با ارائه آماری در این زمینه، طرح مذکور را برای مدیریت هرچه بهتر اقدامات پیشگیرانه جهت کاهش میزان ابتلا به کرونا موثر دانست.
15	رئیسی نیز در واکنش به گزارش رئیس سازمان پزشکی قانونی، ضمن تشکر از رسانه‌ها و خصوصاً رسانه ملّی در جهت آگاه سازی افکارعمومی نسبت به شیوه‌های پیشگیری و مقابله با ویروس کرونا، گفت: این که می‌بایست مردم را به همکاری برای مقابله با این ویروس تشویق کنیم امری ضروری است، اما هم جامعه پزشکی و هم رسانه‌ها باید به این نکته توجه داشته باشند که این هشدارها نباید به مرحله‌ای برسد که در جامعه ایجاد وحشت کند.
16	رئیس سازمان زندان‌ها نیز در گزارش خود از وضعیت زندان‌ها اعلام کرد: پیرو بخشنامه رئیس قوه قضاییه و تلاش شبانه روزی مجموعه قضایی کشور تاکنون امکان مرخصی ۸۳ هزار زندانی فراهم شده و این افراد به مرخصی رفته اند.
17	رئیس قوه قضاییه هم با اشاره به اقدام صورت گرفته در اعطای مرخصی به ۸۳ هزار زندانی، خطاب به رئیس سازمان زندان‌ها گفت: در اجرای بخشنامه صادره در این خصوص واقعاً کاری جهادی صورت گرفت؛ چرا که دریافت سند و وثیقه و اجرای فرایندهای قضایی برای این تعداد در مدتی کوتاه، نیازمند یک همت بزرگ و تلاش شبانه روزی است و من به نوبه خود از همکاران عزیز تشکر می‌کنم.
18	رئیسی در بخش دیگری از سخنانش با اشاره به زیبایی‌ها و زشتی‌هایی که پس از شیوع کرونا در جامعه بروز و ظهور پیدا کردند، یکی از جلوه‌های ارزشمندی که در این عرصه خلق شد، خدمات ارزنده بخش بهداشت و درمان به مردم عنوان کرد که همچون صحنه‌های دوران دفاع مقدس ماندگار خواهد شد.
19	رئیس قوه قضاییه ادامه داد: همدلی مردم در ضدعفونی کردن داوطلبانه اماکن عمومی، تلاش یک معلم برای تعلیم و تربیت در فضای مجازی با هزینه شخصی، گذشت از دریافت اجاره بهای مستاجران توسط صاحبان املاک و تلاش همکاران قضایی در این ایام که مجاز به تجدید وقت دادگاه‌ها بودند، اما با این حال شبانه روز برای رسیدگی به پرونده‌های معوقه و مشمولین مرخصی از زندان، توان و نیرو گذاشتند، از دیگر جلوه‌های زیبایی این روزها بود.
20	رئیسی در عین حال از احتکار اقلام بهداشتی مورد نیاز مردم توسط عده‌ای سودجو و منفعت طلب و شایعه سازی‌ها برای ایجاد اضطراب و دلهره در جامعه، به عنوان نمونه‌هایی از زشتی‌ها و پلشتی‌ها یاد کرد و گفت که این اقدامات قبیح نیز همچون زیبایی‌ها در تاریخ و ذهن مردم ثبت و ماندگار خواهد شد.
21	رئیس قوه قضاییه تصریح کرد: در شرایطی که نیازمند همدلی و همکاری همه آحاد ملت هستیم، برخی برای منافع خود کالاهای مورد نیاز مردم را احتکار کردند و برخی نیز قلم به دست گرفتند و در فضای مجازی با طرح شایعه و اخبار دروغین سعی کردند فضا را ملتهب کنند که باید با هر دوی آن‌ها برخورد شود.
22	رئیسی با تقدیر از تلاش نیروهای مردمی و نیروهای انتظامی، سپاه و بسیج برای کشف انبارهای اقلام احتکار شده، از سازمان تعزیرات خواست روند توزیع این کالاها بین مردم را سرعت بخشد و بر لزوم تسریع در برگزاری دادگاه محتکران نیز تأکید و خاطر نشان کرد: مردم باید از نتیجه دادگاه‌ها مطلع شوند و بدانند که دستگاه قضایی نسبت به محتکران گذشت نمی‌کند و با آن‌ها برخورد عبرت آموز خواهیم داشت.
23	در این نشست حجت الاسلام مرتضوی مقدم رئیس دیوان عالی کل کشور با اشاره به برخورد قاطع دستگاه قضایی با احتکارکنندگان اقلام بهداشتی خواستار تعیین مهلت برای افرادی شد که ممکن است کالای مورد نیاز مردم را همچنان در انبار نگه داشته باشند تا با خود اظهاری، هم کالای آن‌ها طبق روال وارد بازار شود و هم از برخورد قانونی و مصادره انبارهای آن‌ها جلوگیری شود.
24	وی همچنین پیشنهاد داد زندانیانی که شرایط دریافت مرخصی را نداشته و پیش از این در کارگاه‌های توانمندسازی زندان‌ها مشغول کار تولیدی بوده اند، برای تولید ملزومات این روزهای کشور برای مقابله با کرونا، از جمله ماسک، دستکش و لباس سازماندهی شوند.
25	رئیسی نیز در واکنش به پیشنهاد فعال سازی کارگاه‌های اشتغال سازمان زندان‌ها برای تولید ملزومات پزشکی مورد نیاز مردم در این روزها، به رئیس سازمان زندان‌ها دستور داد زمینه‌های اجرای این اقدام را بررسی و در صورت امکان شرایط عملیاتی شدن آن را فراهم کند.
