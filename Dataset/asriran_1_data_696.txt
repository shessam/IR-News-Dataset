asriran_1_data###کرونا/ نحوه جدید اداره تهران شنبه اعلام می شود###https://www.asriran.com/fa/news/718599/کرونا-نحوه-جدید-اداره-تهران-شنبه-اعلام-می-شود###['سیاسی']###2020-03-14 00:28:00###۷۱۸۵۹۹###['کرونا', 'تهران']
3
1	رئیس ستاد مقابله با بیماری کرونا در استان تهران خبر داد: دستورات فنی و نحوه جدید اداره پایتخت فردا(شنبه) از طریق استانداری تهران اعلام می‌شود.
2	به گزارش ایرنا، " علیرضا زالی" جمعه شب در مصاحبه ای با خبرنگاران گفت: امروز نشستی با حضور مسئولان مختلف در قرارگاه ثارالله تهران برگزار و مصوبات مهمی از سوی دستگاه‌های اجرایی، امنیتی، انتظامی و قضایی برای مقابله با شیوع ویروس کرونا اتخاذ شد.
3	وی بدون اشاره به جزییات این تصمیمات افزود: این مصوبات فردا(بیست و چهارم اسفند) از طریق استانداری تهران به دستگاه های مرتبط ابلاغ خواهد شد.
4	زالی یکی از این تصمیمات را استقرار مراقبین سلامت در بیمارستان ها برای نظارت و کنترل افراد مبتلا به ویروس کرونا بیان کرد.
5	وی گفت: مراقبین سلامت از فردا شنبه در بیمارستان ها مستقر می شوند تا به محض این که بیماری فردی با تشخیص کرونا مثبت تشخیص شد، از همانجا با خانواده‌ها تماس خواهند گرفت و نسبت به شناسایی، ایزوله‌سازی و قرنطینه وی در خانه اقدام می کنند.
6	طبق آخرین آمار وزارت بهداشت، تاکنون ۱۱ هزار و ۳۶۴ نفر در کشور به بیماری کرونا مبتلا شده اند که از این تعداد ۵۱۲ نفر جان خود را از دست داده و 3529 تن دیگر بهبود یافته اند.
7	استان تهران با نزدیک سه هزار بیمار کرونایی بیشترین آمار ابتلا به آن را در سطح کشور دارد.
