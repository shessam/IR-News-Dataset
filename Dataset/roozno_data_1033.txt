roozno_data###سلیمی‌نمین: ظریف بیشترین شانس برای نامزدی ریاست جمهوری از جانب اصلاح طلبان را دارد/محسن هاشمی اقبالی در انتخابات ۱۴۰۰ ندارد###http://roozno.com//fa/news/428138/سلیمی‌نمین-ظریف-بیشترین-شانس-برای-نامزدی-ریاست-جمهوری-از-جانب-اصلاح-طلبان-را-داردمحسن-هاشمی-اقبالی-در-انتخابات-۱۴۰۰-ندارد###[]###2020-05-23 16:47:00###۴۲۸۱۳۸###['سلیمی نمین', 'ظریف']
1
1	این تحلیلگر مسائل سیاسی تأکید کرد: در بین آقایان محسن هاشمی، اسحاق جهانگیری، علی لاریجانی و محمدجواد ظریف، به نظرم آقای ظریف بیشترین شانس را دارد که از طرف اصلاح طلبان در انتخابات 1400 حمایت شود چون حوزه کاری اش سیاست خارجی بود و عملکرد دولت در حوزه داخلی زیاد تأثیر منفی بر دیدگاه عمومی از او برجای نگذاشت.
2	به گزارش روز نو : کارگزاران در انتخابات مجلس شورای اسلامی تصمیم شورای عالی سیاست گذاری اصلاح طلبان را برنتافت و لیست اختصاصی ارائه کرد.
3	در واقع نارضایتی خود را از نحوه کار تشکیلاتی جریان اصلاحات نشان داد و بعد از انتخابات نیز گویا قصد سکوت ندارد.
4	حرف کارگزاران خیلی روشن است، این حزب معتقد است باید برای کنشگری سیاسی فعال عمل کرد و پیام روشن به جامعه داد، نه آنکه حرف های متناقض زد، از یک طرف خواستار آشتی ملی شد و از طرف دیگر به نقد ساختارشکنانه ارکان حاکمیت پرداخت.
5	حالا کارگزارانی ها تذکری جدی به رأس جریان اصلاحات دادند و گفتند «اگر با همین دست فرمان پیش بروید، لازم است خود را برای یک جراحی بزرگ و پرخونریزی آماده کند».
6	عباس سلیمی نمین درباره تند شدن کارگزاران نسبت به تصمیم گیران جریان اصلاحات به نامه نیوز گفت: این اتفاق طبیعی بود.
7	جریانی که در انتخابات شکست می خورد دچار یکسری مسائل درونی همچون تجدیدنظرطلبی در ساختار می شود.
8	کارگزاران چون سرمایه گذاری بیشتری نسبت به سایر گروه های اصلاح طلب در انتخابات مجلس کرد و لیست بسیار جامعی ارائه داد اما جریان اصلاحات پای کار نیامد و نتیجه تلاش های حزب کارگزاران بر باد رفت.
9	وی با اشاره به بروز یأس و دلسردی در سرمایه اجتماعی جریان اصلاحات، افزود: پایگاه رأی اصلاح طلبان به علت کارکردهای غیراصولی جریان تند حاکم بر جریان اصلاحات رویکرد منفعلانه نسبت به موضوعات دارد و همین مسئله موجب شد که کارگزاران نتواند آورده ای را در انتخابات مجلس کسب کند.
10	این تحلیلگر مسائل سیاسی با اشاره به قدرت تأمین مالی و کارکرد تشکیلاتی کارگزاران در جریان اصلاحات اظهار کرد: آنها وقتی در انتخابات مجلس نتیجه نگرفتند، علت این اتفاق را در آثار رفتار منفی دیگر اصلاح طلبان یافتند.
11	البته کارگزاران بر امر واقف است که به تنهایی قادر نخواهد بود در عرصه سیاسی پیش برود.
12	به همین دلیل هجمه می کند تا جراحی درون اصلاحات صورت بگیرد.
13	وی با بیان اینکه کارگزاران در همه جا پایگاه قابل اتکایی ندارد، افزود: شاید در بخش هایی از جامعه کارگزاران یکسری تابعینی داشته باشد اما از کمیت و کیفیت لازم برخوردار نیست چون نمی تواند همه سلایق را پوشش دهد.
14	کارگزاران قطعا برای اینکه بتواند در انتخابات آینده توفیقی کسب کند باید دیگر گروه های اصلاح طلب را به پذیرش تغییرات و اصلاحاتی درون این جریان وادار کند تا قدری جریان اصلاحات از نفوذ جریان تندرو رهایی یابد.
15	سلیمی نمین بیان کرد: جریان تندرو اصلاحات هم اکنون در یک تناقض گیر کرده است که درون ساختار نظام کار کند یا بیرون ساختار نظام.
16	یک جایی باید جریان اصلاحات از این تناقض خود را نجات دهد.
17	کارگزاران خوب فهمیده که این وضعیت قابل تداوم نیست بنابراین خواستار اتخاذ مواضع صریح از جانب لیدر جریان اصلاحات هستند تا این قدر یک جریان سیاسی معطل عناصر تندرو نماند.
18	وی درباره راهکار کارگزاران برای عبور از دوگانه محسن هاشمی و اسحاق جهانگیری برای ورود به انتخابات 1400 افزود: کارگزاران درباره هر دو گزینه دچار مشکلاتی است.
19	محسن هاشمی اگر در موقعیت شهردار تهران قرار می گرفت می توانست این شانس را داشته باشد اما جریان تندرو به شدت مقابله کردند که این کار صورت نگیرد.
20	یعنی آقای محسن هاشمی شهردار تهران نشود و نتواند یک کارنامه قوی اجرایی از خود ارائه دهد.
21	به طبع او حالا برای ورود به انتخابات ریاست جمهوری مشکلاتش بیشتر خواهد بود.
22	این تحلیلگر مسائل سیاسی تأکید کرد: الان جامعه تلقی کارکرد قوی از محسن هاشمی ندارد.
23	در واقع مردم او را به عنوان یک مدیر بخشی در حوزه شهری می شناسند.
24	اگر تندروهای اصلاحات می گذاشتند که محسن هاشمی شهردار تهران شود به نظر من وضعیت او از این شرایط موجود به مراتب بهتر می شد اما چون کارنامه قوی اجرایی ندارد نمی تواند آنچنان شانسی در انتخابات ریاست جمهوری داشته باشد.
25	وی افزود: آقای جهانگیری میراث‌دار دولت آقای روحانی است.
26	این دولت در بسیاری زمینه ها طوری عمل کرد که رضایت مردم جلب نشده و به همین خاطر یک نارضایتی عمومی از دولت وجود دارد.
27	هرچند دولت در موضوع مدیریت کرونا خوب عمل کرد اما این حُسن به حدی نیست که بتواند کلیت کارکرد دولت را نزد افکارعمومی بالا بکشد.
28	سلیمی نمین درباره رجوع کارگزاران به علی لاریجانی یا محمدجواد ظریف برای کاندیداتوری آنها در انتخابات ریاست جمهوری 1400 اظهار کرد: این وضعیت محتمل است.
29	جریان اصلاح طلب نشان داده که در این زمینه ها انعطاف دارد.
30	اصلاح طلبان اگر ببینند پایگاه رأی شان خیلی خموش، خموده و منفعل است، این امکان دارد که از گزینه ای حمایت کنند که علاوه بر خودشان پایگاه رأی دیگری دارد.
31	این تحلیلگر مسائل سیاسی تأکید کرد: در بین آقایان محسن هاشمی، اسحاق جهانگیری، علی لاریجانی و محمدجواد ظریف، به نظرم آقای ظریف بیشترین شانس را دارد که از طرف اصلاح طلبان در انتخابات 1400 حمایت شود چون حوزه کاری اش سیاست خارجی بود و عملکرد دولت در حوزه داخلی زیاد تأثیر منفی بر دیدگاه عمومی از او برجای نگذاشت.
