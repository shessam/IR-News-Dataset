asriran_1_data###رئیس کمیته ملی المپیک: ملایی و علیزاده تحت تاثیر القائات تصمیم اشتباه گرفتند/ تسلیم نشدیم###https://www.asriran.com/fa/news/709968/رئیس-کمیته-ملی-المپیک-ملایی-و-علیزاده-تحت-تاثیر-القائات-تصمیم-اشتباه-گرفتند-تسلیم-نشدیم###['ورزشی']###2020-01-21 14:36:00###۷۰۹۹۶۸###['کمیته ملی المپیک', 'کمیته ملی المپیک']
12@@@13
1	رئیس کمیته ملی المپیک گفت: ایران کشور امنی است و تسلیم خواسته کنفدراسیون فوتبال آسیا نمی‌شویم.
2	به گزارش فارس، رضا صالحی‌امیری رئیس کمیته ملی المپیک درباره اتفاقات اخیر فوتبال، اظهار داشت: این یک پازل از پروژه بزرگ بوده که برای ملت ایران طراحی شده است.
3	این در ادامه همان پروژه تحریم اقتصادی و انزوای سیاسی است.
4	آنها می‌دانند نسل جوان به فوتبال علاقمند است می‌خواهند این نشاط اجتماعی را از ملت بگیرند.
5	اعتقاد دارم کشورهای عربی تحت تاثیر فشار جهانی یک نوع فرمانبری می‌کنند.
6	وی که با رادیو تهران گفت‌وگو می‌کرد، ادامه داد: ظرفیت مجلس شورای اسلامی، وزارت امور خارجه، وزارت ورزش و کمیته ملی المپیک به کار گرفته شده و اقدامات لازم صورت گرفته است.
7	ما در وزارت خارجه دیروز صبح جلسه‌ای داشتیم و تقسیم کاری انجام شد با کدام کشورها چه گفت‌وگوهایی صورت بگیرد.
8	من به رئیس شورای المپیک آسیا نامه زدم و وزیر ورزش هم با شیخ سلمان رئیس AFC صحبت کرده است.
9	برداشت من این است این تصمیم از اراده آنها خارج است.
10	فشارهای بیرونی، خیانت عربستان و بحرین این خیانت را تکمیل می‌کند.
11	رئیس کمیته ملی المپیک در پاسخ به این سوال که آیا قرار است اتفاقات جدیدی رخ دهد، خاطرنشان کرد: 2 تیم باشگاهی بحرین و کویت در این دوره 17 ساله بازی‌ها نتوانسته‌اند از پلی‌آف به گروهی بیایند.
12	این 2 تیم اگر به ایران بیایند، باز هم بازنده خواهند بود.
13	آنها می‌خواهند این 2 تیم را به مرحله گروهی بیاورند به همین دلیل اصرار دارند این 2 بازی در زمین بی‌طرف مثل قطر و عمان انجام شود و بقیه را بررسی می‌کنند.
14	صالحی‌امیری یادآور شد: این اقدام یک نکته دارد و اینکه می‌خواهند ما را به امر موهوم درگیر کنند.
15	این پیشنهاد مورد قبول واقع نشد.
16	جمع‌بندی ما این شد تسلیم این خواسته‌ها نشویم.
17	اگر مقاوت نکنیم، باید در مقدماتی جام جهانی و سایر مسابقات به خواسته آنها تن دهیم.
18	تهران واقعا امن است، اظهار ناامنی یک جعل و دروغ است.
19	گفته‌اند تهران تظاهرات شده، در پاریس هم شده است.
20	آیا در عربستان و عراق شرایط امنیت است؟ چطور این موضوع را به کشورهای دیگر تعمیم نمی‌دهند؟ می‌گویند پروازها به تهران نمی‌آید این دروغ است و پروازهای خارجی مثل ترکیه و روسیه در ایران می‌نشیند.
21	فقط بحث فوتبال نیست، بلکه بحث فراتر است، اینکه می‌خواهند یک امر ناحق را تحمیل کنند.
22	آخرین تصمیم اینکه اگر این پافشاری‌ها باشد، ما به دادگاه بین‌المللی ورزش شکایت می‌کنیم.
23	رئیس کمیته ملی المپیک در ادامه این مصاحبه در پاسخ به سوالی مبنی براینکه ورزشکارانی که تابعیت کشورهای دیگر را پذیرفته‌اند، آیا تدبیری اندیشیده شده، تصریح کرد: باید 3 نکته را ببینیم؛ اینکه عده‌ای در کشور مهاجرت می‌کنند.
24	ما 15 لژیونر در کشورهای مختلف داریم و وقتی تیم ملی فراخوان می‌دهد، می‌آیند.
25	این موضوع مشکلی ندارد.
26	نکته دوم اینکه ما امسال 5 مورد مهاجرت داشتیم و در مقابل حجم مهاجرت رقم زیادی نیست.
27	در کشورمان میلیون‌ها نفر ورزشکار هستند.
28	نکته دیگر اینکه عوامل غیرسیاسی در مهاجرت‌ها دخیل است.
29	ما این موضوع را کاملا بررسی کرده‌ایم.
30	وی ادامه داد: مثلا در پاریس یکی از شهرهای فرانسه یک شطرنجباز را دعوت کرده و 7 هزار یورو به او حقوق می‌دهد تا برایشان بازی کند.
31	در داخل پرداخت چنین مبلغی غیرممکن است.
32	اینها انگیزه ثانوی است.
33	ما در خیلی از رشته‌ها با تراکم مواجه شده‌ایم.
34	مثلا افرادی در رنک‌های بالا قرار گرفته‌اند و جای رقابت برایشان بسته شده‌ است بنابراین فرد می‌خواهد فضای جدید ایجاد کند.
35	به ما ورزشکاری به نام خانم فصیحی مراجعه می‌کرد و می‌خواست به باشگاهی در صربستان برود.
36	من از دوستان خواهش کردم جلوی او را نگیریم تا بتواند ظرفیت خودش را نشان دهد.
37	آخرین خبری این بود که او در بازی باشگاهی جایگاه اول را به دست آورد و رئیس فدراسیون گفته او یکی از شانس‌ها برای کسب سهمیه است.
38	او به من گفت من در اختیار جمهوری اسلامی هستم.
39	صالحی‌امیری عنوان کرد: ما می‌توانیم 2 رویکرد داشته باشیم؛ پدرانه، تخریبانه.
40	ما می‌توانیم راه را برایشان باز کنیم.
41	آنها هر وقت تصمیم گرفتند برگردند هیچ محدودیتی ندارند.
42	وزیر ورزش در دیدار با توماس باخ گفت ورزشکار ممنوع‌الخروج و ورود نداریم.
43	رسما اعلام می‌کنیم این کشور متعلق به همه ملت است.
44	آنهایی هم که قهر کرده‌اند، برمی‌گردند.
45	رویکرد ما باید جذب باشد.
46	وی در پاسخ به این سوال که آیا ملایی و علیزاده در این چارچوب می‌گنجند؟ تصریح کرد: آنها تحت تاثیر القائات دیگران دست به تصمیم غلط زدند.
47	باید آنها را متقاعد کنیم تصمیمی که گرفته‌اند درست نیست.
48	کیمیا علیزاده مصدومیت 2 ساله داشت و در اینجا همه نوع حمایتی شد تا دوباره به تاتامی برگردد.
49	بی انصافی است که به این همه خدمات بخواهد لطمه بزند.
50	ملایی هم هیچ وقت انگیزه فرار نداشت و رئیس فدراسیون جهانی دست به اقدام غیراخلاقی زد.
51	ما به CAS شکایت کرده‌ایم.
52	به ملایی در ابتدا وعده دادند و بعد به مغولستان فرستادند.
53	متاسفانه ملایی در رنکینگ جهانی سقوط کرده است.
54	ما بدون جنجال، استراتژی جذب ورزشکاران به سرزمین مادری را دنبال می‌کنیم.
55	تلاش می‌کنیم آنها را برگردانیم.
56	وی در پاسخ به این سوال که گفته می‌شود به برخی از مدال‌آوران کمتر توجه می‌شود و در مقابل به برخی توجهات زیادی صورت می‌گیرد، تصریح کرد: باید مکانیزمی ایجاد کنیم توزیع عادلانه باشد.
57	ما طبق آیین‌نامه عمل می‌کنیم.
58	به برخی از ورزشکاران در استان‌ها توجه زیادی می‌شود و حتی آپارتمان هم تعلق می‌گیرد مثل کیمیا علیزاده.
59	ما باید با یک آیین‌نامه در سطح ملی این موضوع را حل کنیم.
