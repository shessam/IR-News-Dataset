roozno_data###ماهان دلیل پرواز به چین را اعلام کرد: پاسخ به درخواست مکرر وزرا###http://roozno.com//fa/news/418051/ماهان-دلیل-پرواز-به-چین-را-اعلام-کرد-پاسخ-به-درخواست-مکرر-وزرا###[]###2020-03-12 15:54:00###۴۱۸۰۵۱###['هواپیمایی ماهان', 'پرواز به چین']
1
1	شرکت برابر درخواست‌های مکرر وزارتخانه‌های محترم خارجه و بهداشت و سازمان هواپیمایی کشوری مبنی بر بازگرداندن دانشجویان نخبه و ایرانیان گرفتار‌ آمده در چین، مبادرت به انتقال دانشجویان نمود.
2	به گزارش روز نو :شرکت هواپیمایی ماهان در پاسخ به انتشار گزارش «نقش ماهان در پرونده کروناگیت» که در شماره ۳۶۶۷ مورخ ۲۱/۱۲/۹۸ روزنامه شرق به چاپ رسید، متنی را برای دفتر روزنامه «شرق» ارسال کرد که در شماره امروز این روزنامه درج شد.
3	پاسخ منتشر شده ماهان به این شرح است:«شرکت هواپیمایی ماهان، شرکتی خصوصی است که تمام سهام آن متعلق به خیریه‌ا‌ی عام‌المنفعه و تحت نظارت‌های قانونی است.
4	این شرکت افتخار دارد به صورت مستقیم و غیر‌مستقیم، ۱۰ هزار نفر پرسنل شاغل خود را مدیریت و اداره می‌کند و بزرگ‌ترین ناوگان هوایی کشور است؛ این شرکت پس از اطلاع از شیوع بیماری کرونا تمامی پرواز‌های چین خود را در مورخ ۱۲/۱۱/۹۸ و یک روز پیش از ابلاغ رسمی مصوبه هیئت محترم دولت مبنی بر محدودیت پروازها، قطع کرد.
5	برابر درخواست‌های مکرر وزارتخانه‌های محترم خارجه و بهداشت و سازمان هواپیمایی کشوری مبنی بر بازگرداندن دانشجویان نخبه و هم‌وطنان ایرانی گرفتار آمده در چین، شرکت هواپیمایی ماهان و کادر داوطلب و ایثارگرش (درحالی‌که ماهان هرگز پروازی به ووهان چین تا به آن روز نداشت) مبادرت به انتقال دانشجویان در شرایط خاص و ویژه پزشکی و قرنطینه‌ای نمود که بحمدالله مشخص شد هیچ‌یک از دانشجویان و پرسنل پروازی مبتلا به کرونا نشده و پس از پایان مدت زمان قرنطینه به سلامت مرخص شدند.
6	همچنین بنا به تأکید و درخواست وزارت محترم بهداشت و وزارت محترم خارجه ده‌ها تن اقلام پزشکی شامل کیت‌های تشخیصی، لباس‌های محافظتی، تیم پزشکان متخصص چینی، دستگاه اکسیژن‌سنج، دستگاه اکسیژن‌ساز و سایر اقلام پزشکی و دارویی را از مبدأ چین و با رعایت ضوابط سازمان بهداشت جهانی به ایران منتقل کرد و از سوی دیگر با توجه به اینکه با بروز بحران پیش‌آمده و ارتباط این بحران با کشور چین از یک سو و وابستگی صنایع تولیدی کشور به اقلام مورد نیاز صنعت از چین، یکی دیگر از مشکلات صنایع کشور و دولت محترم این بود که در صورت عدم دسترسی به اقلام مذکور، کشور علاوه بر مواجهه با بحران بیماری کرونا با بحران دیگری مواجه می‌شد و آن تعطیلی کارخانجات تولیدی بود به نحوی که ممکن بود بالغ بر ۵۰۰ هزار شاغل بی‌کار شده و کشور را با تعطیلی مواجه کند، بدیهی است که این شرکت در چنین شرایطی بدون توجه به منافع مادی و حتی با پذیرش ضرر و زیان، دولت محترم و صنایع کشور را همراهی نموده و بالغ بر صد‌ها تن اقلام صنعتی را به کشور حمل کند.
7	از سویی خوشبختانه در ماهان و در بین پرسنل خود در نتیجه ابتلا به کرونا فوتی نداشته‌ایم، هرچند ما نیز از جمله مردم ایران عزیزی هستیم که این روز‌ها گرفتار بحران این بیماری است و اگر از خانواده ۱۰ هزار نفری ما کسی گرفتار این بحران شود، امر بعیدی نیست و لیکن فوت یکی از پرسنل ما به این دلیل مقرون صحت نیست و ناگفته نماند که اساسا شرکت ماهان مالک کترینگی به نام سامان نیست.
8	این شرکت افتخار دارد به‌عنوان سرمایه‌ای ملی در خدمتگزاری به مردم، مشفقانه تمام تلاش خود را جهت ارتقای سلامت، امنیت و عزت کشور و مردم خود مصروف داشته و بعید است مردم عزیز میهنمان این مهم را نادیده بگیرند.
9	مایه تعجب آن است در‌حالی‌که کشور در چنین موقعیت بحرانی و ناخواسته قرار گرفته است، روزنامه‌ای وطن‌پرست و فاخر همچون روزنامه شرق، ناآگاهانه و با کتمان حقیقت همان را بگوید و بنویسد که رسانه‌های معاند و دشمنان ایران می‌گویند.
10	پرسنل خدمتگزار ماهان همگام با پزشکان، پرستاران و کادر درمانی میهن عزیزمان که فداکارانه در خط اول مبارزه با بیماری کرونا قرار دارند؛ شبانه‌روز در تلاش هستند تا با غیرت از سلامت و امنیت هم‌وطنان عزیز ایرانی صیانت کنند و امیدوارند در این تلاش توفیق الهی نیز یارشان باشد».
