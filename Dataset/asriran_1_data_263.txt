asriran_1_data###اسکوچیچ سرمربی تیم ملی فوتبال ایران شد###https://www.asriran.com/fa/news/712509/اسکوچیچ-سرمربی-تیم-ملی-فوتبال-ایران-شد###['ورزشی']###2020-02-06 13:25:00###۷۱۲۵۰۹###['اسکوچیچ', 'تیم ملی ایران']
10
1	«دراگان اسکوچیچ» به صورت رسمی به‌عنوان سرمربی تیم ملی فوتبال ایران انتخاب شد.
2	به گزارش به نقل ایرنا، سرانجام پس از کش و قوس‌های فراوان و نام‌های زیادی که مطرح شد؛ دراگان اسکوچیچ به صورت رسمی هدایت تیم ملی فوتبال ایران را بر عهده گرفت تا چهل و هفتمین سرمربی تاریخ فوتبال ایران باشد.
3	امیر مهدی علوی، سخنگوی فدراسیون فوتبال عنوان کرد: فدراسیون فوتبال در روزهای گذشته مذاکرات فشرده‌ای را با گزینه‌های سرمربیگری تیم ملی انجام داده بود.
4	در این میان،به دنبال عدم فراهم شدن شرایط جهت نهایی شدن امور مربوط به گزینه‌های داخلی و ضمن تشکر ویژه از همراهی این عزیزان و تاکید بر شایستگی آنان جهت به دست گرفتن سکان هدایت تیم ملی، فدراسیون فوتبال بلافاصله اقدام به تشکیل جلسه کمیته فنی کرد و به دنبال آن باب مذاکره با دراگان اسکوچیچ را گشود.
5	وی افزود: بر این اساس، امروز اسکوچیچ در جلسه‌ای با حضور اعضا کمیته فنی شرکت کرد و برنامه‌هایش را ارائه داد.
6	به دنبال برگزاری این جلسه و دیدگاه مثبت کمیته فنی و با اخذ نظر اعضا محترم هیات رییسه، اسکوچیچ به عنوان سرمربی جدید تیم ملی فوتبال ایران معرفی شد.
7	برنامه‌های مرتبط و آتی تیم ملی به زودی از سوی فدراسیون فوتبال اعلام خواهد شد.
8	اسکوچیچ جانشین مارک ویلموتس شد و حالا باید تیم ملی برای حضور در مسابقات انتخابی جام جهانی و جام ملت‌ها آماده کند و نخستین آزمون او در تاریخ هفت فروردین ماه در برابر هنگ کنگ در ورزشگاه آزادی خواهد بود.
9	دراگان که سابقه حضوردر تیم‌های ملوان بندرانزلی، فولاد خوزستان، خونه به خونه بابل و صنعت نفت آبادان را دارد برای اولین بار در قامت سرمربی یک تیم ملی فعالیت می‌کند.
10	او همچنین پس از استانکو پوکله‌پوویچ، تومیسلاو ایویچ، میروسلاو بلاژویچ و برانکو ایوانکوویچ به پنجمین سرمربی کروات تاریخ تیم ملی ایران تبدیل شد.
11	بیشتر بخوانید:
