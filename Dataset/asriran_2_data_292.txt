asriran_2_data###اجرای طرح «امام روستا» در روستاهای همدان###https://www.asriran.com/fa/news/702186/اجرای-طرح-امام-روستا-در-روستاهای-همدان###['اجتماعی ']###2019-12-07 13:01:00###۷۰۲۱۸۶###['امام روستا', 'امام محله']
6
1	وجود یک عالم و روحانی به‌عنوان کارشناس دین در هر محله شهری یا حتی روستاها ضرورتی است که این روزها در قالب طرح «امام محله» و «امام روستا» در همدان دنبال می شود.
2	به گزارش مهر، اهمیت گروه های تبلیغی در عصر کنونی بر هیچ کس پوشیده نیست و در این راستا استفاده از روش های نوین و تاثیرگذار تر ضرورتی غیرقابل انکار است.
3	تبلیغات اسلامی به عنوان یکی از مجموعه های اثرگذار حوزه تبلیغ در بخش های تبلیغی فعالیت هایی را ساماندهی کرده به طوری که در شرایط کنونی به‌جای تصدی‌گری به دنبال تحقق نگاه تسهیل‌گر و اثربخش است و مدل سازمان‌دهی محلی را در حوزه تبلیغ دنبال می کند.
4	در همین راستا سوق دادن فعالیت ها به محوری ترین و معنوی ترین مکان برروی زمین یعنی مساجد از مهمترین رویکردهای سازمان تبلیغات اسلامی در دوران جدید فعالیت است به نحوی که طرح «امام محله» و «امام روستا» را دنبال می کند.
5	به اعتقاد کارشناسان توجه به امامان جماعات مساجد در شهرها از جمله موارد مغفول مانده در سال های گذشته در حوزه تبلیغ بوده که به تازگی در قالب طرح «امام محله» مورد توجه قرار گرفته و هدف از اجرای این طرح بازیابی نقش واقعی مساجد و رسیدن این مکان مقدس به کارکردهای واقعی خود منطبق برمعیارهای مسجد طراز اسلامی است.
6	طرح «امام محله» به نحوی است که به موجب آن هر امام جماعت مسجد امام آن محله محسوب و به مباحث و مسائل مختلف محله پرداخته و برای حل و فصل آنها تلاش می‌کند که استان همدان نیز از این قاعده مستثنی نیست.
7	مدیرکل تبلیغات اسلامی استان همدان در همین زمینه در گفتگو با مهر با بیان اینکه قسمتی از طرح امام محله به امتداد طرح پایگاههای سلامت اجتماعی مرتبط بود، اظهار داشت: پایگاه های سلامت اجتماعی متناسب با اقتضائات طرح امام محله ارزیابی مجدد شدند و آنهایی که حائز شرایط بودند در قالب طرح امام محله موضوع را دنبال می‌کنند.
8	حجت الاسلام محمدهادی نظیری با بیان اینکه ۱۷ پایگاه سلامت اجتماعی در همدان فعال است که از این تعداد ۶ پایگاه صلاحیت اجرای طرح امام محله را داشتند که در حال انجام است، گفت: استاندارد ها و توانایی های لازم برای اجرای طرح در این پایگاه ها وجود داشت.
9	وی با بیان اینکه در راستای فعال شدن ظرفیت جدید برای طرح امام محله در شهرستان همدان ۲ مسجد شناسایی شده است، گفت: طبق ابلاغ قبلی مقرر بود تنها مساجد شهری در این طرح دیده شوند و مساجد روستایی در آن مطرح نبود که اصلاحاتی روی آن صورت گرفت و مجدد در حال فعال سازی است.
10	مدیرکل تبلیغات اسلامی استان همدان یکی از اولویت‌های طرح امام محله را موضوع امام و طلبه ای که توانمندی‌های لازم را داشته باشد، عنوان کرد و گفت: بر این اساس با تغییرات مختصری فعالیت در حال انجام است اما در این زمینه مشکلاتی نیز وجود دارد.
11	حجت الاسلام نظیری با بیان اینکه در حال حاضر به غیر از پایگاه های سلامت اجتماعی مساجدی که ظرفیت اجرای طرح امام محله را داشته باشند شناسایی کرده‌ایم، اظهار داشت: در این زمینه با مرکز رسیدگی به امور مساجد که در فضای شهر متولی مساجد است هماهنگ شده و با امام جماعت مساجد نیز رایزنی، مباحث و گفتگو شده و عملاً کار شروع شده است اما آن چیزی که مطلوب مجموعه باشد و توسعه لازم صورت گیرد هنوز در شهرستان‌ها عملی نشده است.
12	حجت الاسلام نظیری به طرح «امام روستا» نیز اشاره کرد و با بیان اینکه در روستاها قوی‌تر وارد شده و روحانیون مستقر به طور دقیق ارزیابی و رصد شده‌اند، گفت: اولین دوره آموزشی روحانیون مستقر ماه گذشته برگزار شد.
13	وی با بیان اینکه افراد منتخب که توانمندی لازم را برای طرح «امام روستا» داشته باشند در دوره‌های آموزشی رصد می‌کنیم و ضمن ارتقاء آنها را توجیه خواهیم کرد، گفت: تعدادی از روحانیون مستقر در روستاها از قبل نیز همین کار را انجام می دادند که فرایند طرح امام روستا را با آنها دنبال می‌کنیم.
14	وی به کمبود مبلغ در روستاهای استان همدان نیز اشاره کرد و با بیان اینکه از مجموعه هزار و ۷۰ روستا در استان همدان ۲۵۰ روستا عالم دارد که یک چهارم روستاهای استان همدان را شامل می‌شود، گفت: البته با احتساب روستاهای با جمعیت مناسب و روستاهای بیش از ۱۵۰ تا ۲۰۰ خانوار می‌توان عنوان کرد نیمی از روستاهای استان همدان عالم دارند و در یک دوم مجموع روستاها پوشش تبلیغی انجام می‌شود.
15	مدیرکل تبلیغات اسلامی استان همدان با بیان اینکه شورای تبلیغ استان تشکیل و مقرر شده روحانیون مستقر شهری حذف و از محل پس‌اندازهای حذف روحانیون مستقر شهری روستاهای بیشتری را پوشش دهیم، عنوان کرد: در صورت تأمین طلبه توانمند ۲۰ روستا را تا پایان امسال پوشش تبلیغی خواهیم داد.
16	حجت الاسلام نظیری اضافه کرد: مبلغ یک روستا فردی است که باید پیشاپیش مردم یک روستا حرکت کرده و با برنامه‌ریزی‌های دقیق درصدد کشف استعدادها و ظرفیت‌های روستا و استفاده از آن‌ها و همچنین رفع موانع و مشکلات محله و روستا با همکاری مردم باشد.
17	حجت الاسلام نظیری با بیان اینکه رئیس حوزه علمیه همدان نیز پوشش ۱۰ روستا و امام جمعه همدان نیز پوشش ۱۰ روستای دیگر را در قالب طرحی یکساله متقبل شده‌اند، گفت: مشکل در این زمینه تامین طلبه طرح است که با مرکز طرح موضوع شده اما تا این لحظه فردی به مجموعه معرفی نشده است.
18	وی با بیان اینکه در فضای داخلی استان همدان و ضمن ارتباط با مجمع طلاب همدانی مقیم قم یکسری طلبه ها شناسایی شدند، گفت: البته نفراتی که شناسایی شده اند ویژه ویژگی طرح امام روستا را ندارند و اگر این افراد را به کار گیریم همان طرح قبلی استقرار روحانی در روستا صورت می‌گیرد بنابراین شرایط و ضوابط را باید مدنظر قرار داد و اگر طلبه موردنظر که قوی و توانمند باشد تأمین شود در سال جاری ۳۰ مورد به ظرفیت استان اضافه خواهد شد.
19	وی یادآور شد: طی یکی دو هفته اخیر نیز ۱۰ روستا را تحت پوشش تبلیغ قرار داده ایم به طوری که در ۱۰ روستا معرفی امام جدید صورت گرفته و امامان روستا و محله های جدید طی مراسمی با حضور بزرگان و علما و متولیان شهرستان و مردم معارفه شده‌اند.
20	مدیرکل تبلیغات اسلامی استان همدان با تاکید بر اینکه به‌دنبال نقش‌آفرینی دقیق و کارآمد مبلغان در محله‌ها و مساجد روستاها هستیم، گفت: این مجموعه به‌دنبال آن است تا نقش مبلغان را تنها از صرف اقامه‌کننده نماز جماعت و متولی برنامه‌های حاشیه‌ای مسجد تغییر دهد.
21	ناگفته پیداست که روحانیت به عنوان وارثان حقیقی پیامبران الهی و ائمه معصومین(ع) در عصر غیبت رسالت مهم و عظیم تبلیغ دین را عهده دار هستند و حضور روحانیت در منطق روستایی موجب تقویت مبانی دینی و باورهای اعتقادی در مردم شده و کمرنگ شدن حضور روحانیت در جامعه فضا را برای نفوذ دشمنان فراهم خواهد کرد.
22	برهمین اساس وجود یک عالم و روحانی به‌عنوان کارشناس دین در روستا به‌عنوان یک ضرورت مهم در هر منطقه ای باید مطالبه شود که این اقدام در استان همدان در حال انجام است.
