asriran_1_data###آیا حشد الشعبی و الکاظمی توافق کرده اند؟###https://www.asriran.com/fa/news/730307/آیا-حشد-الشعبی-و-الکاظمی-توافق-کرده-اند###['بین الملل']###2020-05-26 13:20:00###۷۳۰۳۰۷###['حشد العبی', 'کاظمی', 'عراق']
7
1	از زمانی که مصطفی الکاظمی سمت نخست‌وزیری عراق را برعهده گرفته است، منطقه سبز یا الخضراء بغداد شاهد هیچ گونه حمله موشکی یا خمپاره‌ای از سوی نیروهای حشد شعبی نبوده است جز یک بار که یک خمپاره به خارج این منطقه شلیک شد و تحلیلگران آن را به منزله اعتراضی علیه برافراشتن پرچم همجنس‌گرایان در مقر اتحادیه اروپا دانستند.
2	به گزارش ایسنا، سایت العربی الجدید نوشت، سؤالات زیادی درباره اینکه چرا مقاومت عراق دست از حمله به مقرهای آمریکا برداشته‌ و در مقابل نیز پادگان‌های عراقی مورد حمله نیروهای خارجی قرار نگرفته‌اند، وجود دارند.
3	تنش میان گروه‌های مقاومت عراق و آمریکا بعد از ترور شهید سردار قاسم سلیمانی، فرمانده نیروی قدس سپاه پاسداران انقلاب اسلامی ایران و ابومهدی المهندس، معاون رئیس سازمان حشد شعبی افزایش یافت.
4	به گفته منابع امنیتی عراق، منافع آمریکا و ائتلاف بین‌المللی در عراق از اوایل ۲۰۲۰ بیش از ۵۰ بار در معرض حملات موشکی و خمپاره‌ای قرار گرفت.
5	سفارت آمریکا، پایگاه‌ها و پادگان‌ها در بغداد، الانبار، صلاح الدین، نینوا و کرکوک و شرکت‌های نفت آمریکایی در بصره مورد هدف قرار گرفتند.
6	مهم‌ترین آن‌ها پادگان التاجی، فرودگاه وبسمایه در شمال و غرب و جنوب بغداد، منطقه سبز بغداد و کاخ‌های ریاست‌جمهوری در نینوا، کی وان در کرکوک، بلد در صلاح الدین، عین الاسد در الانبار، مقر شرکت‌های نفت در البرجسیه در بصره و پایگاه‌های دیگری مثل البعاج، القائم در نینوا و الانبار هستند.
7	دو مسؤول عراقی درباره وضعیت کنونی اعلام کردند، مصطفی الکاظمی هفته گذشته در سفرش به مقر سازمان حشد شعبی با رهبران حشد درباره توقف حملات موشکی کاتیوشا و اهمیت ورود به مرحله آتش‌بس فراگیر و ممانعت از وادار کردن آمریکایی‌ها به تکرار حملات اواسط مارس که مقرهای مقاومت عراق در جرف الصخر، غرب کربلا و الانبار را هدف قرار داد، صحبت کرد.
8	یک مسؤول دولتی عراقی اعلام کرد الکاظمی مستقیما از رهبران حشد شعبی خواست به او در مأموریتش برای برقراری آتش‌بس و ثبات امنیتی در داخل عراق کمک کنند.
9	وی در مقابل متعهد شد که از حشد شعبی به طور کامل حمایت کند.
10	به گفته این مسؤول، الکاظمی با لحنی منعطف و نرم با گروه‌های حشد شعبی و نمایندگانشان صحبت کرد.
11	فالح الفیاض، رئیس سازمان حشد شعبی متعهد شده که گروه‌های حشد شعبی را آرام کند در مقابل الکاظمی نیز عدم تنش سیاسی علیه حشد شعبی یا تلاش برای لغو یا تعلیق قانون آن در پارلمان را تضمین کند.
12	این مسؤول گفت: فرماندهان حشد شعبی از فکر آتش‌بس میان دو طرف قانع نشدند و برخی از گروه‌ها خشمگین هستند چراکه انتقام خون المهندس و سلیمانی به شکل مطلوب گرفته نشده است اما این رهبران متقاعد شدند که مقابله را تا زمان خروج عراق از باتلاق‌های کنونی به تأخیر بیندازند.
13	یکی از سیاستمداران نزدیک به حشد شعبی اعلام کرد یک جناح در داخل گروه‌های مقاومت عراق وجود دارد که با آتش‌بس مخالف است و اکنون رهبران حشد شعبی برای متقاعد کردن آن و ممانعت از نقض آتش‌بس تلاش می‌کنند به ویژه اینکه آمریکایی‌ها از شش پایگاه در دوره گذشته عقب‌نشینی کرده و در مناطق کمتری نسبت به قبل مستقر هستند.
14	قرار است ماه آتی میلادی مذاکراتی میان عراق و آمریکا برگزار شود که از سال ۲۰۱۱ اولین مذاکرات در نوع خود است.
15	به گفته مسؤولان عراقی این مذاکرات فراگیر با پیشنهاد آمریکا صورت می‌گیرد و طرحی برای ایجاد نقشه راه میان دو کشور است.
16	کریم المحمداوی، عضو پارلمان عراق از ائتلاف الفتح گفت: آمریکا از طریق پیام‌های علنی و سری خود به دولت عراق برای مهار کردن نقش حشد شعبی تلاش می‌کند و با روش‌های مختلف به دنبال هدف قرار دادن حشد شعبی است چراکه یک دستگاه امنیتی نظامی است.
17	آمریکا دنبال فرصت است تا حشد شعبی را با حملات هوایی هدف قرار دهد اما از وظایف دولت الکاظمی این است که از نهادهای امنیتی از طریق دیپلماتیک حمایت کند چراکه هر حمله‌ای علیه حشد شعبی یا حتی گروه‌های مقاومت اسلامی احتمالا به رویارویی میان دو طرف منجر می‌شود و ما خواهان مقابله با هیچ کسی نیستیم چراکه جنگ علیه داعش خواهد بود که فعالیت‌های قبلی خود را ازسرگرفته است.
18	وی تأکید کرد: واشنگتن تاکنون به تصمیمات بغداد و قوانین پارلمان عراق احترام نگذاشته است و ما منتظر نتایج مذاکرات آتی هستیم.
19	عادل الکرعاوی، سخنگوی گروه "انصارالله الاوفیاء" گفت: آمریکا می‌خواهد از محور مقاومت که هدف آن ضربه زدن به گروه‌های استکبار و اشغالگران در جهان اسلامی است، خلاص شود.
20	نیروهای محور مقاومت آماده هرگونه حمله‌ای هستند.
21	احمد الشریفی، تحلیلگر سیاسی عراقی گفت: واشنگتن به رویارویی نظامی با گروه‌های مسلح در عراق فکر نمی‌کند اما در عین حال برای تأمین مناطق نیروهایش تلاش می‌کند و بعد از استقرار سامانه پاتریوت در پایگاه‌های عین الاسد الانبار و حریر در استان اربیل به صورت نسبی توانسته به این هدف برسد.
22	واشنگتن همواره برای حل مشکلات از طریق مذاکره تلاش می‌کند.
