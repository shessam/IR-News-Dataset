asriran_1_data###وزیر کشور: هر استان به یک دژ مستحکم در برابر کرونا تبدیل خواهد شد /استفاده از ظرفیت نیروهای مسلح برای ضدعفونی شهرها###https://www.asriran.com/fa/news/717780/وزیر-کشور-هر-استان-به-یک-دژ-مستحکم-در-برابر-کرونا-تبدیل-خواهد-شد-استفاده-از-ظرفیت-نیروهای-مسلح-برای-ضدعفونی-شهرها###['سیاسی']###2020-03-08 21:08:00###۷۱۷۷۸۰###['وزیر کشور', 'کرونا']
4@@@5
1	وزیر کشور در نشست با متولیان حوزه‌های هفت‌گانه وزارت کشور گفت: هر استان به یک دژ مستحکم در برابر کرونا تبدیل خواهد شد.
2	به گزارش مهر، در نشست امروز (یک‌شنبه) عبدالرضا رحمانی فضلی وزیر کشور با متولیان ارشد حوزه‌های هفت گانه وزارت کشور، راهکارهای مدیریت هرچه بهتر بیماری کرونا در استان‌های کشور مورد بررسی قرار گرفت.
3	در این نشست که پیش از ظهر امروز همزمان با میلاد امام علی علیه السلام در محل وزارت کشور برگزار شد، وزیر کشور ضمن تقدیر از تلاش‌های استانداران، رؤسای دانشگاه‌های علوم پزشکی و مجموعه مدیران، پزشکان، پرستاران و کارکنان فعال در خط مقدم مبارزه با آثار بیماری کرونا، بر تقویت آمادگی‌های مورد نیاز در همه استان‌ها در چارچوب توافقات مصوب تاکید کرد و گفت: هر استان به یک دژ مستحکم در برابر کرونا تبدیل خواهد شد.
4	در این نشست بر اساس جمع بندی پیشنهادات نشست روز گذشته با استانداران سراسر کشور و با توجه به تاکید ریاست محترم جمهوری و مساعدت ایشان، مقرر شد، در سطح استان‌ها، ایجاد مراکز درمان تکمیلی برای بیمارانی که دوره نقاهت را می‌گذرانند، توسط استانداران پیگیری شود.
5	در این خصوص جلسات هماهنگی دستگاه‌های مسئول در وزارت کشور برگزار و اقدامات لازم پیگیری خواهد شد.
6	در نشست هفت معاون وزارت کشور با نایب رئیس شورای عالی مدیریت بحران کشور، کلیات طرحی با رویکرد «محله محوری درمدیریت بیماری کرونا» مورد توافق قرار گرفت و تدوین جزئیات طرح به حوزه متکفل واگذار شد.
7	همچنین به منظور آمادگی برای مقابله با شرایط و سناریوهای متفاوت و محتمل پیش رو، مقرر شد طرح جامعی با پیش بینی شرایط احتمالی، آمادگی‌های مورد نیاز و اقدامات ضروری متناسب با شرایط، آماده و ارائه شود.
8	در نشست امروز، بر اساس بررسی گزارش‌های ارائه شده استانداری‌ها مقرر شد استانداران با استفاده از ظرفیت‌های محلی موجود نسبت به ارائه الگوهای استانی با توجه به ویژگی‌های اجتماعی، فرهنگی، امنیتی و اقتصادی استان خود در جهت مدیریت مشکلات متأثر از ویروس کرونا اقدام کنند.
9	همچنین مقرر شد استانداران به نحوی برنامه ریزی و عمل کنند تا ضمن تبادل تجربیات و اقدامات به نحو شایسته از تجربیات مؤثر صورت گرفته در سایر مناطق استفاده کرده و همکاری مشترک بین استان‌ها در قالب مناطق برنامه ریزی و پیگیری شود.
10	برقراری و حفظ آرامش استان و حفظ انسجام در تمامی تصمیم گیری ها مد نظر استانداران خواهد بود.
11	برنامه ریزی برای بسیج کمک‌های مردمی و استفاده از ظرفیت‌های سازمان‌های مردم نهاد، خیرین، کمیته امداد و هلال احمر، محور مهم دیگری بود که بر اساس تصمیم گیری امروز وزارت کشور، بر اجرای آن تاکید شد.
12	در همین راستا فعالیت برای ارتقای نقش آفرینی سازمان بسیج مستضعفین در جهت تحقق بسیج مردمی مهار بیماری کرونا، دیگر تکلیفی است که در نشست امروز وزارت کشور برای سازمان امور اجتماعی کشور تعیین شد.
13	ارتقای روند فعالیت ستادهای متناظر ستاد اطلاع رسانی کشوری در سطح استان‌ها با همکاری وزارت فرهنگ و ارشاد اسلامی از دیگر مصوبات نشست امروز وزارت کشور بود.
14	در نشست امروز وزارت کشور مبتنی بر جمع بندی پیشنهادات استانداران در گفتگوی ویدئو کنفرانس روز گذشته با وزیر کشور و در راستای توسعه و تقویت برنامه‌ها و فعالیت‌های تبلیغی و رسانه‌ای، برنامه ریزی لازم برای بهره مندی از ظرفیت‌های گروه‌های مرجع همچون اساتید، علما، هنرمندان، ورزشکاران و سایر گروه‌های مرجع توسط استانداران مورد تاکید قرار گرفت.
15	تدوین دستورالعمل‌های لازم برای رعایت اصول بهداشتی در سطح سازمان‌ها، ادارات و کارخانجات در استان‌ها مبتنی بر پروتکل‌های مربوطه با همکاری ستاد ملی مبارزه با کرونا، دیگر جمع بندی نشست امروز وزارت کشور است که از سوی حوزه توسعه مدیریت و منابع و رده‌های متناظر آن در سراسر کشور، دنبال خواهد شد.
16	مستند سازی همه ی چالش‌ها، مشکلات، تجربیات و اقدامات انجام شده در تمام استان‌ها، مأموریت دیگری است که امروز نسبت به آن تصمیم گیری شد.
17	در نشست امروز همچنین بر ساماندهی روند ضدعفونی کلیه‌ی مناطق شهری توسط شهرداری‌ها و با استفاده از ظرفیت‌های نیروهای مسلح تاکید شد.
18	همچنین با توجه به مسئولیت وزارت صمت در تهیه و تأمین اقلام بهداشتی مورد نیاز مقرر گردید نسبت به اخذ برنامه زمانبندی و اقدامات وزارت مذکور اقدام شود.
19	همچنین در زمینه‌ی تأمین نیروی انسانی مورد نیاز دانشگاه‌های علوم پزشکی و جذب موقت کادر بهداشتی درمانی مقرر گردید، در جریان همکاری و هماهنگی مشترک با وزارت بهداشت، سازمان برنامه و بودجه و سازمان اداری و استخدامی اقدامات لازم دنبال شود.
20	به علاوه با توجه به مشکلات و مسائل بودجه‌ای مبتلا به استان‌ها مقرر شد راهکارهای لازم برای مدیریت بهتر شرایط از سوی استانداران، بررسی و ارائه شود.
21	ارائه پیشنهاد تمدید سهمیه ذخیره شده در کارت سوخت شهروندان، دیگر مصوبه نشست امروز وزارت کشور است که در قالب رایزنی با وزارت نفت دنبال خواهد شد.
22	در این نشست به منظور وحدت رویه و اثربخشی مضاعف اقدامات، مقرر شد تمامی حوزه‌های وزارت کشور، اقدامات خود را مبتنی بر وظایف تخصصی و تقسیم کار صورت گرفته در ارتباط با مدیریت بیماری کرونا به انجام رسانده و گزارش آن را بطور مستمر به معاونت هماهنگی وزارت کشور اعلام کنند.
