roozno_data###جنتی: امکان تقلب در انتخابات وجود ندارد/ انتخابات مجلس کاملا رقابتی است###http://roozno.com//fa/news/413241/جنتی-امکان-تقلب-در-انتخابات-وجود-ندارد-انتخابات-مجلس-کاملا-رقابتی-است###[]###2020-02-12 15:57:00###۴۱۳۲۴۱###['جنتی', 'انتخابات']
1
1	داوطلبان در ایام تبلیغات از دلسرد کردن مردم، سیاه‌نمایی، تخریب رقبا، تخلف از قوانین تبلیغات و شعارهای دروغ و فریبنده خودداری کنند.
2	آیت‌الله جنتی: مسئولان اجرایی و عوامل نظارتی از هیچ داوطلبی جانبداری نکننددبیر شورای نگهبان گفت: مسئولان اجرایی و عوامل نظارتی باید دقت داشته باشند که در طول زمان برگزاری انتخابات از هیچ یک از داوطلبان و جناح‌های سیاسی جانبداری نکنند.
3	به گزارش روز نو : به نقل از پایگاه اطلاع‌رسانی شورای نگهبان، احمد جنتی دبیر شورای نگهبان صبح امروز (۲۳ بهمن ۱۳۹۸) در جلسه این شورا با عرض تبریک به مناسبت چهل و یکمین سالروز پیروزی انقلاب اسلامی گفت: باید شکرگزار خدای متعال بود که بر ما منت گذاشت تا عزت اسلام را با پیروزی انقلاب اسلامی در ایران مشاهده کنیم.
4	وی تاسیس و استقرار جمهوری اسلامی را که مولود مبارک انقلاب اسلامی است را از جمله "آیات الله" دانست و افزود: نظام اسلامی ایران برخاسته از اراده مردم است و در طول ۴۱ سال گذشته توانسته با حمایت مردم و راهبری امام خمینی (ره) و رهبر معظم انقلاب از تمامی مشکلات همچون تهدیدات سخت، نیمه سخت و نرم عبور کند.
5	جنتی تصریح کرد: باید مردم و به ویژه مسئولان تمام تلاش خود را انجام دهند تا ارزش‌ها و مبانی انقلاب کمرنگ نشود و خدمت به مردم بی‌وقفه ادامه یابد.
6	دبیر شورای نگهبان در ادامه از حضور باشکوه مردم سراسر ایران در راهپیمایی ۲۲ بهمن قدردانی و تاکید کرد: راهپیمایی میلیونی مردم در روز گذشته که مصادف با چهلم سردار شهید سپهبد حاج قاسم سلیمانی بود بدون شک از مصادیق "ایام الله" است؛ مردم با حضور خود بار دیگر نشان دادند گرچه برخی مشکلات معیشتی، بیکاری و گرانی‌ها وجود دارد، اما به اصل و ارزش‌های انقلاب اسلامی معتقد و ملتزم هستند و مسئولان باید قدر این مردم خوب را بدانند و برای برطرف کردن مشکلات آن‌ها کوشا باشند.
7	وی ادامه داد: بنا بر گزارش‌ها با وجود سرمای شدید و برف، در اکثر شهرهای کشور حضور مردم در راهپیمایی ۲۲ بهمن امسال افزایش چشمگیری نسبت به سال‌های گذشته داشته از این رو باید قدردان و شکرگزار حضور مردم و پشتیبانی آن‌ها از نظام اسلامی بود.
8	جنتی در بخش دیگری از سخنان خود به موضوع انتخابات اشاره و خاطرنشان کرد: انتخابات دوم اسفند از اهمیت بسیار زیادی برخوردار است چراکه دشمنان به دنبال تحریم انتخابات و کاهش مشارکت مردم هستند؛ همه مردم و مسئولان باید برای افزایش حضور مردم در انتخابات تلاش و دشمن را ناامید کنند.
9	وی اضافه کرد: اگر مشارکت مردم در انتخابات بالا باشد و داوطلبان شایسته و کارآمد توسط مردم انتخاب شوند، شاهد تشکیل یک مجلس قوی خواهیم بود و این امر منجر به افزایش همبستگی ملی و رفع مشکلات مردم می‌شود.
10	دبیر شورای نگهبان با اشاره به اتمام مراحل بررسی صلاحیت داوطلبان گفت: شورای نگهبان تا اعلام نتایج نهایی انتخابات از سلامت انتخابات و آرای مردم صیانت خواهد کرد و اجازه نخواهد داد که کسی در آرای مردم دخالت کند.
11	جنتی یادآور شد: برخلاف برخی اظهارات نادرست، انتخابات آتی کاملا رقابتی است و نمایندگان همه جناح‌ها در انتخابات حضور دارند و بنابر گزارش‌های رسیده رقابت مناسبی میان داوطلبان درحال شکل‌گیری است که فردا و همزمان با آغاز زمان قانونی تبلیغات این مسئله آشکار خواهد شد.
12	وی با بیان اینکه گزارش‌های تخلفات انتخاباتی توسط ناظران شورای نگهبان تنظیم می‌شود و توسط نهادهای ذی‌ربط با این تخلفات برخورد می‌شود، تاکید کرد: مسئولان اجرایی و عوامل نظارتی باید دقت داشته باشند که در طول زمان برگزاری انتخابات از هیچ یک از داوطلبان و جناح‌های سیاسی جانبداری نکنند و دستگاه‌های دولتی از بیت المال به نفع آنان سوء استفاده نکنند.
13	جنتی خطاب به داوطلبان افزود: داوطلبان نیز باید توجه داشته باشند که در ایام تبلیغات از دلسرد کردن مردم، سیاه‌نمایی، تخریب رقبا، تخلف از قوانین تبلیغات و شعارهای دروغ و فریبنده خودداری و در چارچوب وظایف قانونی یک نماینده عمل کنند.
14	دبیر شورای نگهبان گفت: مردم به سلامت انتخابات اعتماد دارند و چهل سال انتخابات سالم در این کشور با همکاری همه دستگاه‌ها برگزار شده و امکان تقلب در انتخابات وجود ندارد با این حال ناظران مردمی شورای نگهبان، عوامل قضایی، انتظامی و امنیتی همه باید هوشیار باشند و در امانتداری از رأی مردم جدیت داشته باشند.
