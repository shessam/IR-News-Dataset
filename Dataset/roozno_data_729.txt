roozno_data###رئیس جمهور :تعطیلی مراکز فروش ادامه پیدا کند/دوسوم کارمندان دولت سرکار نیایند/گزارش کاهش آمار ورودی به بیمارستان ها و تعداد فوتی ها بیانگر مهم بودن اقدامات است###http://roozno.com//fa/news/419556/رئیس-جمهور-تعطیلی-مراکز-فروش-ادامه-پیدا-کنددوسوم-کارمندان-دولت-سرکار-نیایندگزارش-کاهش-آمار-ورودی-به-بیمارستان-ها-و-تعداد-فوتی-ها-بیانگر-مهم-بودن-اقدامات-است###[]###2020-03-24 12:20:00###۴۱۹۵۵۶###['رئیس جمهور']
1
1	رئیس جمهور گفت:حدود ۵۰۰ هزار نفر، کمتر یا بیشتر، در مشاغلی هستند که می‌شود یک‌سوم آنها مشغول به کار شوند و دو سوم آنها تا ۱۵ فروردین سر کار نیایند و به صورت گردشی کار کنند.
2	حسن روحانی رئیس جمهور صبح امروز (سه شنبه) در جلسه ستاد ملی مدیریت و مقابله با کرونا با بیان اینکه روند تعداد فوتی‌ها بر اثر بیماری کرونا روند کاهشی دارد، گفت: این خبر مهمی برای ماست و نشان می‌دهد اقداماتی که تاکنون انجام گرفته اقدامات مهمی بوده است.
3	باز هم تشکر می‌کنم از نظام سلامت کشور که با همه زحمات و فداکاری‌ها و ایثارها این کار مهم و اساسی را انجام می‌دهند.
4	تشکر می‌کنم از مردم بسیار عزیز کشورمان که آنها هم به توصیه‌ها توجه می‌کنند و آمار و ارقام نشان می‌دهد که اکثریت مردم به توصیه‌هایی که مطرح شده، توجه دارند.
5	روحانی با بیان اینکه یکی از مسائل مهم که در این جلسه مطرح شد، این بود که ما در سیاست‌ها باید به گونه‌ای عمل کنیم که زمان لازم را برای درمان در اختیار نظام سلامت قرار دهیم، اظهار داشت: به این معنا که اگر اقداماتی انجام بگیرد که یک مرتبه پیک را در یک مقطع زمانی کوتاه بالا ببرد، آن وقت اقدامات درمانی ما کافی نیست و نمی‌توانیم به افراد مبتلا رسیدگی کنیم.
6	باید به گونه‌ای عمل کنیم که تخت‌های ما، بخش مراقبت‌های ویژه ما، پزشکان ما و پرستاران ما، توان و ظرفیت این کار را برای معالجه داشته باشند که این روزها به این صورت بوده و در بیمارستانی با این وضعیت مواجه نشدیم.
7	وی خاطرنشان کرد: مسئله بعدی که در جلسه مطرح شده بود این بود که ما از لحاظ مراقبت‌های بهداشتی کاری کنیم که این نوع ویروس شیوع پیدا نکند و بتوانیم این زنجیره را بشکنیم.
8	در اینجا مطرح شد که یک فرد آلوده اگر تماس عادی داشته باشد چند نفر را آلوده می‌کند و اگر در حالت قرنطینه قرار بگیرد، آن وقت در چه شرایطی خواهد بود؟ مهم است اگر فهمیدیم که فردی مبتلا به این ویروس است، در آن مدت زمانی که مقرر است مثلاً دو هفته یا چهارده روز حتماً در جایی قرنطینه شود.
9	حالا یا خانه شخص باشد و یا بیمارستان و یا اینکه در یک شرایط حاد قرار دارد در بخش مراقبت‌های ویژه باشد.
10	اما نباید کسی که معلوم می‌شود دارای این ویروس است در جامعه تحرک داشته باشد.
11	رئیس جمهور در مورد تعطیلی مراکز فروشگاهی نیز اظهار داشت: بنا بر همین دلایل توصیه شد همه مشاغل و اجتماعاتی که قبلاً تعطیل اعلام شده که تعطیل باشند تا ۱۵ فروردین همچنان تعطیل باقی بمانند.
12	این مراکز اعم از مراکز آموزشی و یا مراکز فروشگاهی که تجمع مردمی غیر از مواد غذایی و بهداشتی که به طور طبیعی آنها استثنا هستند و نیازهای معمولی و روزانه مردم را تأمین می‌کنند، در بقیه موارد تجمعی نداشته باشیم.
13	رسوی تصریح کرد: همچنین اجتماعاتی که قبلاً توصیه شده بود که انجام نشود، حالا چه برای غم و چه برای عروسی و هر مناسبتی که هست فعلاً تعطیل باشد و مردم به توصیه‌ها توجه کنند و اجتماع نکنند.
14	روحانی خاطر نشان کرد: وزارت بهداشت در جلسات اعلام کرد فاصله بین دو نفر باید حدود دو متر باشد؛ حالا ممکن است در این جلسات ما این فاصله را رعایت نکرده باشیم ولی فرض را بر این باید بگذاریم که طرفی که با ما مواجه شده، احتمالاً دارای ویروس است.
15	زیرا ممکن است دارای ویروس باشد ولی سرفه نکند و تب هم نداشته باشد.
16	بنابراین این فاصله را باید مراعات کنیم.
17	حداقل در مدت زمانی که در تعطیلات عید هستیم و تا ۱۵ فروردین این نکات را رعایت کنیم و تماس‌ها به حداقل ممکن برسد و سفرها به حداقل ضرورت برسد.
18	این مورد تأکید جلسه بوده است.
19	روحانی در مورد دیگر مباحث جلسه ستاد ملی مدیریت و مبارزه با کرونا گفت: موارد دیگری مطرح بود که در ستاد به طور کامل بررسی نشده بود و پیشنهاد وزارت بهداشت و درمان بود که در کمیته اجتماعی و امنیتی این مسائل مطرح شود و ظرف امشب تا فردا به تصمیم برسند.
20	اگر این تصمیم مورد نظر جمع بود می‌توانیم اعلام کنیم و اگر نیاز به جلسه با ما بود می‌توانیم جلسه را به صورت فوری تشکیل بدهیم.
21	البته به طور طبیعی جلسه ما صبح شنبه است و اگر لازم باشد می‌توانیم جمعه یا ۵ شنبه جلسه را تشکیل دهیم.
22	البته صبح ۵ شنبه جلسه اقتصادی همین کرونا را داریم که می‌توانیم آن را به ستاد ملی تغییر دهیم و مشکلی پیش روی ما نیست که این کار انجام بگیرد و مشکل حل شود.
23	روحانی در مورد تعداد ماشین‌هایی که از مراکز استان‌ها خارج شده اند، تأکید کرد: به عنوان نمونه در مورد تهران و کرج تعداد ماشین‌هایی که خارج شده اند شماره‌های آنها مشخص است و به طور طبیعی شماره موبایل آنها نیز مشخص است و خوب است در طرح بسیج ملی از این ماشین‌ها همان سوالات را بپرسیم، اگر مشکلی دارند از همین حالا به دنبال مشکل برویم، زیرا در روزهای پایان تعطیلات یا ۱۲ یا ۱۳ فروردین تراکمی ایجاد می‌شود و قاعدتاً با تب سنجی امکان پذیر نیست که بخواهیم ترافیک‌های طولانی ایجاد کنیم.
24	بنابراین از طریق غربالگری می‌توانیم مشخص کنیم و کار کنیم.
25	رئیس جمهور افزود: من باز هم تأکید می‌کنم مصوبه ما قبلاً این بود که ماشین‌ها در خروجی‌ها مورد نظارت قرار گیرند و تب سنجی شوند.
26	امروز کسی به من مراجعه کرد و گفت من از تهران به کرج رفتم و برگشتم و در سه نقطه مورد تب سنجی قرار گرفتم.
27	هم موقع خروج تهران، هم موقع خروج کرج و هم بین راه مورد تب سنجی قرار گرفتم.
28	این فردی است که هر روز می‌رود و می‌آید.
29	زیرا شغل این شخص در تهران است ولی خانه اش در کرج است.
30	اگر بنا باشد سه بار یک نفر را نگهداریم و تب سنجی کنیم ما چنین مصوبه‌ای را نداشتیم.
31	از استانداران و فرمانداران تقاضا می‌کنم به مصوبات عمل کنند تا کار پیش برود.
32	وی در مورد شرکت‌هایی که خدمات عمومی عرضه می‌کنند نیز گفت: به جای اینکه مردم به فروشگاه‌ها مراجعه کنند، این شرکت‌ها می‌توانند خدمات را انجام دهند و آنچه مورد نیاز مردم باشد را به درب منزل آنها می‌آورند.
33	البته پروتکل بهداشتی آن را وزارت بهداشت و درمان باید بگوید ولی بنا شد این شرکت‌ها اگر مشکلی برای خدمات و عرضه دارند، مطرح کنند؛ وزارت ارتباطات که در این زمینه کار کرده، باز هم ادامه بدهد و اگر مصوبه‌ای از دولت نیاز دارند، این مصوبه را بیاورند و در این جلسه مطرح کنند.
34	روحانی افزود: همچنین اگر این شرکت‌ها مجوز لازم را دارند، صدا و سیما تبلیغات این شرکت‌ها را به صورت رایگان انجام دهد تا مردم بشناسند و به شرکت‌ها مراجعه کنند.
35	هدف ما این است که مردم کمتر از خانه خارج شوند و یک نفر بتواند به جای ۱۰ خانه و یا این خدمات را به جای ۱۰ تا ۲۰ نفر و حتی بیشتر انجام دهد.
36	رئیس جمهور ادامه داد: البته قرار شد نظارت کافی بر این شرکت‌ها توسط تعزیرات، قوه قضائیه و دستگاه‌های نظارتی انجام گیرد که مورد تأیید جلسه قرار گرفت.
37	روحانی در مورد شرایط حضور و فعالیت کارمندان دولت نیز گفت: نیروهای مسلح خودشان مقررات خودشان را دارند ولی نسبت به کارمندان دولت در این جلسه بحث شد که کل کارمندان دولت دو میلیون و ۴۵۰ هزار نفر هستند که یک میلیون و ۲۰۰ هزار نفر کارشان را تعطیل کردند که مربوط به بخش آموزش و پرورش و دانشگاه‌ها هستند.
38	این ها از همان اول اسفند تعطیل شدند و سر کار نمی‌رفتند و اگر می‌رفتند به صورت محدود در جایی می‌رفتند.
39	وی افزود: اما عده‌ای هستند که شغل‌های حساسی دارند و نیازهای عمومی را تأمین می‌کنند که آنها باید سر کار باشند و به فعالیتشان ادامه بدهد.
40	بخش عمده ای از آنان در بهداشت و درمان و نظام سلامت کار می‌کنند که حدود ۵۰۰ هزار نفر هستند که باید کارشان را انجام بدهند.
41	یک بخش نیز در شهرداری‌ها هستند که باید نظافت شهر را انجام بدهند و ضروری است کارشان را انجام دهند ولی حدود ۵۰۰ هزار نفر، کمتر یا بیشتر، در مشاغلی هستند که می‌شود یک‌سوم آنها مشغول به کار شوند و دو سوم آنها تا ۱۵ فروردین سر کار نیایند و به صورت گردشی کار کنند و یک سوم سر کار باشند و دو سوم در مرخصی باشند تا این دوران را عبور کنیم.
42	این تصمیم درستی بود که در این جلسه اتخاذ شد.
43	وی در مورد تعطیلی مراکز مختلف نیز اظهار داشت: نسبت به همه مواردی که قبلاً تعطیلی آنها را اعلام کردیم از جمله برخی از مراکز فروش نه آنهایی که مواد غذایی را می‌فروشند، که تعطیلی آنها تا ۱۳ فروردین اعلام شده بود قرار شد تا ۱۵ فروردین ادامه پیدا کند.
44	رئیس جمهور در مورد زندانیان خاطرنشان کرد: زندانیانی که قبلاً تا ۱۵ فروردین به مرخصی آمده بودند ابلاغ شد که این مرخصی تا پایان فروردین ادامه یابد تا بعد اگر به تصمیم دیگری رسیدیم ممکن است تمدید شود.
45	موارد خاصی نسبت به نیروها برای دانشگاه‌های علوم پزشکی انجام وظیفه خدمت عمومی بود که هماهنگی با ستاد کل نیروهای مسلح داشت که انجام شد.
46	در واقع همه موارد تصویب شد به جز دو مورد که قرار شد وزارت کشور و آن کمیته آن را نهایی کنند.
47	یک مورد هم قرار بود وزارت ارتباطات نهایی کند ولی بقیه موارد مورد تصویب قرار گرفت.
