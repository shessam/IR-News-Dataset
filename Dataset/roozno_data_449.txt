roozno_data###ادامه کار برای رئیس جمهور به شدت دشوار می‌شود/ بین 30 نفر لیست تهران اختلافات اساسی وجود دارد###http://roozno.com//fa/news/416128/ادامه-کار-برای-رئیس-جمهور-به-شدت-دشوار-می‌شود-بین-30-نفر-لیست-تهران-اختلافات-اساسی-وجود-دارد###[]###2020-03-01 09:56:00###۴۱۶۱۲۸###['رئیس جمهور', 'اختافات اساسی']
1
1	عضو شورای عالی سیاستگذاری اصلاح طلبان گفت: درست است که این 20 تا 30 نفر در قالب یک چارچوب جبهه‌ای و جریانی ترکیب‌شان شکل گرفت اما بین اشخاص و هم بین اجزاء این 30 نفر اول تهران، اختلافات اساسی وجود دارد.
2	به گزارش روز نو :«حسن رسولی»، عضو شورای عالی سیاستگذاری اصلاح‌طلبان، درباره ترکیب مجلس یازدهم و اختلاف بین گروه‌های مختلف اصولگرا به ویژه پایداری‌ها و طرفداران قالیباف به خبرنگار سیاسی خبرگزاری برنا گفت: ارائه تحلیل و تفسیر دقیق از انتخابات دوره یازدهم مجلس شورای اسلامی مستلزم ورود به فرایند پیش از اخذ رأی از یک سو و نیز نتیجه برگزاری این انتخابات از سوی دیگر است.
3	در فرایند برگزاری انتخابات این دوره به نظر من، بیش و پیش از ادوار قبلی، مرز نظارت و اجرا مخدوش بود.
4	دامنه پیشروی بخش نظارت، تقریبا همه عرصه عمومی اجرای کانون انتخابات را فرا گرفته بود.
5	به گونه‌ای که سخنگوی شورای نگهبان و سایر مسئولان بخش نظارتی در مورد هر دو بخش اجرایی و نظارتی، اظهار نظر کردند.
6	او افزود: نکته دوم قابل مشهود، رَد صلاحیت‌های بی سابقه بود.
7	از 290 نفر نماینده مجلس فعلی 90 نفرشان رد صلاحیت شدند و یا احراز صلاحیت نشدند.
8	در بیش از 20 استان کشور عملا برای یک جریان فکری حتی در یک حوزه انتخابیه امکان معرفی نامزد و ورود به عرصه رقابت‌های انتخاباتی، فراهم نبود.
9	نکته دیگری که باز در فرایند این انتخابات قابل طرح است حوادث و رویدادهای تلخ و رنج آوری بود که از سال 96 و آبان و دی 98 در کشور اتفاق افتاد، به گونه‌ای که به شدت موجب نارضایتی مردم شد و دامنه مشارکت مردم را کاهش داد.
10	براساس آمار رسمی که وزارت کشور ارائه داد، حدود 42 درصد واجدین شرایط در انتخابات شرکت کردند که البته این شاخص، شاخص کمی نیست.
11	رسولی ادامه داد: گزارشاتی که ما داریم در برخی از حوزه‌های انتخابیه و در بسیاری از شعب اخذ رأی، آرا غیر مأخوذه‌ ریخته شده به صندوق یا برابری می‌کند با لیست و کاندیداهای برنده و یا بعضا، بیشتر از تعداد آرا آنان است.
12	در عین حال با توجه به فقدان عنصر زمینه مشارکت در این انتخابات، جریان اصولگرا که شامل بخش‌های مختلفی می‌شود با یک تلاش در روزهای آخر منتهی به فصل تبلیغات، در غالب لابی‌های پیوسته‌ای که انجام دادند به صورت ترکیبی، لیستی را ارائه دادند که در تهران با مشارکت حدود 20 درصد، این لیست رأی آورد.
13	اما مسائلی که در آینده با آن روبرو خواهیم بود از یک طرف ترکیب مجلس یازدهم، و از سوی دیگر قوه مجریه و روابط و مناسبات داخلی و خارجی به عنوان یک نقطه عطف مهم سیاسی و اجرایی است.
14	این فعال سیاسی اصلاح‌طلب عنوان کرد: برای دومین بار پس از سال 84 تقریبا اکثر ارکان نظام جمهوری اسلامی ایران هم جهت شده‌اند.
15	در دوره 8 ساله قبلی، به‌رغم 100 هزار میلیارد دلار فروش ذخایر نفتی و ارزی خاطره ای جز انباشت بدهی ها و افزایش تحریم‌ها و افزایش تورم به یاد نداریم.
16	در حوزه سیاست خارجی، بدترین تحریم‌ها در آن دوره علیه کشور ما وضع شد که هنوز درگیر آن هستیم.
17	سران قوا، یعنی رئیس جمهور در مدت باقی مانده مسئولیت، یعنی 15 ماه (از 7 خرداد 1399 تا 15 مرداد 1400) و هر دو رئیس قوه که یکی از آنان ثابت است و به احتمال بسیار زیاد دومی هم با این ترکیب مجلس تعیین می شود و او نیز در گذشته جزو رقبای بسیار جدی روحانی بود، جلسه ای را برگزار کنند.
18	ترکیب 3 نفره نیازمند رویکرد جدیدی است که به نظر من، پیشاپیش باید مراجع مربوطه و به خصوص مسئولان ارشد کشور درباره آن فکر کنند.
19	رسولی تاکید کرد: درست است که این 20 تا 30 نفر در قالب یک چارچوب جبهه‌ای و جریانی ترکیب‌شان شکل گرفت اما بین اشخاص و هم بین اجزاء این 30 نفر اول تهران، اختلافات اساسی وجود دارد.
20	میرسلیم در دوره‌ای که رقیب قالبیاف بود یکی از مهمترین دلایل ورود به انتخابات را افشای تخلفات شهردار اسبق تهران اعلام کرد.
21	آقاتهرانی و 7 تا 8 نفری که از جبهه پایداری آمدند به خصوص در 4 ساله دوم نسبت به تیم لاریجانی و قالیباف سخت‌ترین رقابت‌های اصلی را داشتند.
22	این ترکیب، ترکیبی است که هر چند مرحله انتخابات را با شرایطی که به آن اشاره کردند پشت سر گذاشتند اما از حیث همگرایی و انسجام نظری و رفتاری با موانع بسیار جدی روبرو هستند.
23	به هر حال از 7 خرداد 1399 که ادامه کار برای رئیس جمهور به شدت دشوار می شود و عمده مسئولیت اداره مطلوب کشور در ابعاد مختلف، متوجه جریان اصولگرا است.
24	امیدوارم ان‌شاءالله با آغاز این مرحله جدید و با تقویت رواداری و تحمل یکدیگر و با قبول مسئولیتی که به صورت جدی بر عهده این مجموعه فکری است، منتخبین مردم در کنار دو قوه دیگر بتوانند در راستای خدمت به مردم و تأمین منافع ملی، حرکت کنند.
