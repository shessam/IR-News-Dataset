roozno_data###سخنگوی دولت: سفرهای جدید و خروج از شهرها ممنوع است/ادارات و فعالیت‌های اقتصادی تا ۱۵ فروردین تعطیل###http://roozno.com//fa/news/419687/سخنگوی-دولت-سفرهای-جدید-و-خروج-از-شهرها-ممنوع-استادارات-و-فعالیت‌های-اقتصادی-تا-۱۵-فروردین-تعطیل###[]###2020-03-25 19:51:00###۴۱۹۶۸۷###['سخنگوی دولت']
1
1	سخنگوی دولت تأکید کرد: بر ترددهای جاده‌ای و ورود و خروج مسافران به شهرها طبق تصمیم نهایی ستاد ملی مدیریت بیماری کرونا قطعاً محدودیت‌های بیشتر اعمال می‌شود.
2	علی ربیعی در حاشیه جلسه هیئت دولت در جمع خبرنگاران درباره مصوبات امروز افزود: امروز با دستور رییس جمهوری؛ دولت، ادارات و فعالیت‌های اقتصادی مگر در موارد خاص و حساس تا ۱۵ فروردین تعطیل اعلام می‌شود که لیست آن را وزارت بهداشت ارائه کرده و با همکاری وزیر صمت اعلام خواهد شد.
3	سخنگوی دولت یادآور شد: ما با تصمیمی که در ستاد گرفتیم ادارات را تعطیل اعلام کردیم مگر در مواردی خاص با حضور حداقل هایی در ادارات حضور خواهند داشت که این حداقل ها بعضی ها به شکل دورکاری است.
4	البته این تعطیلی که برای ادارات اتخاذ کردیم و مدیریتی که روسای سازمان ها خواهند کرد به هیچ وجه اقتصاد کشور آسیب نخواهد دید.
5	ربیعی خاطرنشان کرد: امروز وزیر بهداشت گزارشی را ارایه کردند که موج اول بیماری را کنترل کرده‌ایم و به آن مسلط شدیم، در برخی از شهرها ورودی و خروجی بیماران به یک تعادلی رسیده است.
6	تخت‌های خالی هم داریم و این نشان می‌دهد که ما موج اول این بیماری را کنترل کرده‌ایم.
7	وی با بیان اینکه بحث این بود که ممکن است موج دوم این بیماری را داشته باشیم، ادامه داد: متاسفانه برخی هموطنان به توصیه‌های بهداشتی توجه نکردند که ممکن می‌شود سطح تماس بیشتری را داشته باشند و شیوع و موج دوم این بیماری را ایجاد کند.
8	سخنگوی دولت ادامه داد: پس از این گزارش رییس جمهوری ابلاغ کردند که سفرهای جدید و خروج از شهرها ممنوع خواهد بود.
9	این که چه کسانی برای چه کارهایی می توانند از شهرهایشان خارج شود آیین نامه آن در وزارت کشور تصویب و ابلاغ خواهد شد.
10	ربیعی با بیان این که سفرهای جدید را ممنوع اعلام می‌کنیم، گفت: از همه مردم می‌خواهیم در این زمینه همکاری کنند.
11	آمار نشان می‌دهد در جایی که سفر صورت گرفته در آنجا موج جدیدی از بیماری اتفاق افتاده است.
12	وی گفت: هیات وزیران از همه کسانی که به سفر می‌روند توصیه می کند که بازگشت خود را طوری تنظیم کنند که بازگشت آن‌ها به روزهای آخر نرسد که موجب نشود این تجمع ایجاد شود.
13	توصیه می‌کنیم به افرادی که به سفر رفته‌اند از همین امروز برای بازگشت خود برنامه ریزی کنند.
14	ربیعی با تاکید بر این که این تصمیم سخت‌گیرانه است گفت: ممکن است تعدادی از مردم را ناراضی کند اما ناچاریم برای سلامت مردم و حفظ جان آنها تصمیمات سخت‌گیرانه بگیریم و تخلف از این دستور قوه قضاییه بررسی می کند و جرایم خاص تخلف را خواهد داشت البته نیروی انتظامی هم پیشگیری و اقدام خواهد کرد.
15	وی با بیان این که تصمیم دیگر ما در جلسه گزارشی از تصمیمات قبلی دولت در خصوص تعطیلی مراکز تجمعی و ادارات بود گفت: بازارها و مراکز تفریحی تجمعی و اصناف را تعطیل کردیم.
16	تاکید ما بر این بود فقط مراکزی که خرید روزمره مردم و کالاهای غذایی و خوراکی است باز بمانند.
17	سخنگوی دولت یادآور شد: گزارشی که وزیر صمت در جلسه هیات دولت ارایه کرد ما حتی بیش از سال گذشته واردات صورت دادیم و تولیدات داخلی را خرید کردیم و برای چند ماه آینده هیچ نگرانی نداریم حتی برای خرید زیادی مردم هم نگرانی نداریم.
18	توصیه می‌کنیم مردم در کمال آرامش و اطمینان خریداری کنند.
19	امروز رییس جمهور تاکید کردند جاهایی که مرتبط با زندگی روزمره مردم هستند اگر لازم هست سه شیفت کار کنند و در کنار آن مراکز خرید سه شیفت کار کنند.
20	ربیعی در ادامه به تجمع در پارک ها اشاره کرد و گفت: در جلسه امروز گزارشی شد که تجمعات و حضورها در پارک‌ها وجود دارد و عده ای روال عادی دور دور خود را می کنند و تجمع می کنند که حتما تصمیمات سخت‌گیرانه در این زمینه اتخاذ خواهد شد و امسال به طور قطع ۱۳ بدر سال‌ قبل را نخواهیم داشت و تمام مراکزی که تجمع خواهد بود ممنوع است و جلوگیری خواهد شد.
21	اگر به همین شکل ترددهای غیرضروری در سطح شهر صورت بگیرد حتما تصمیمات سختگیرانه جدی تری در این زمینه اتخاذ خواهیم کرد.
22	سخنگوی دولت در ادامه به بحث غربالگری در دولت اشاره کرد و گفت: هیت وزیران بر طرح غربالگری تاکید دارد.
23	براساس طرح غربالگری افرادی که مبتلا به کرونا هستند دارند شناسایی می‌شوند.
24	با تمهیداتی که وزارت ارتباطات اندیشیده حرکت این افراد شناسایی می‌شود که به کجاها می روند.
25	امروز ابلاغ شد افرادی که مشکوک هستند یا مبتلا به کرونا هستند اعمال قانون خواهند شد و قرنطینه خواهند شد که این قرنطینه در صورتی که بیماری آنها بسیار شدید نباشد در منزل خود یا نقاهتگاههای وزارت بهداشت و درمان خواهد بود که باید ۱۵ روز خود را بصورت قرنطینه سپری کنند.
26	محدودیت تردد جاده‌ای برای مسافرانعلی ربیعی همچنین پس از جلسه بررسی ابعاد اجتماعی انتظامی شیوع بیماری کرونا در وزارت کشور در جمع خبرنگاران افزود: ورود و خروج آزاد مردم به حالت جدید خواهد رسید.
27	وی با تبیین موضوعات مطرح در این جلسه گفت: درباره مراکز تجمع مردم نیز تصمیمات جدیدی گرفته شد، زیرا طبق گزارش‌ها در برخی پارک‌ها و دیگر مراکز تجمعاتی شکل می‌گیرد و مقررات، مراعات نمی‌شود.
28	ربیعی افزود: امروز فهرست جدیدی از این گونه مراکز در ستاد ملی مدیریت بیماری کرونا بررسی و تصمیم گیری در این باره به جلسه وزارت کشور محول شد.
29	سخنگوی دولت گفت: وزارت صمت مسئولیت گرفت که با همکاری وزارت بهداشت، نیروی انتظامی و اتاق اصناف، مشاغل را طوری دسته بندی و برای آنان برنامه ریزی کنند که زندگی روزمره مردم به هیچ عنوان تحت تأثیر قرار نگیرد و کالاهای مصرفی و ضروری تأمین شود.
30	وی افزود: تأمین کالاهای ضروری به عهده وزارت صمت گذاشته شده که خوشبختانه این کالاها برای چند ماه آینده تأمین شده است.
31	ربیعی ارزیابی سیاست اتخاذ شده درباره ادارات را از دیگر تصمیمات جلسه امروز برشمرد.
32	سخنگوی دولت گفت: حدود دو میلیون و ۴۵۰ هزار نفر کارمند در کشور داریم که تاکنون بیش از یک میلیون و ۴۰۰ هزار نفر تعطیل شده اند و کارمندان برخی دستگاه‌ها مانند وزارت بهداشت که شمار آنان حدود ۵۰۰ هزار نفر است امکان تعطیلی ندارند.
33	وی شهرداری ها، نیروگاه‌ها و اداراتی مانند مراکز تأمین آب، برق و گاز را از دیگر مراکزی برشمرد که امکان تعطیلی کارمندانشان، وجود ندارد.
34	ربیعی گفت: برخی مشاغل اداری وجود دارد که تعطیلی کارمندان آن مراکز ممکن است کمترین آسیب را وارد کند و این امکان وجود دارد که تعطیلی آنان پس از ۱۵ روز نیز ادامه داشته باشد که ما در حال ارزیابی هستیم.
35	سخنگوی دولت افزود: در جلسه امروز تصمیم خوبی گرفتیم که کارکنان این ادارات شیفتی شوند البته شنیدم که از این تصمیم برداشت‌های مختلفی شده است که به همین علت از رئیس سازمان اداری خواستم که در این باره توضیح دهد.
36	وی گفت: تعداد محدودی از ادارات مانند بانک‌ها نیز هستند که نمی‌توانیم همه کارمندانشان را تعطیل کنیم، اما شیفتی می‌شوند به نحوی که بتوانند مراجعات روزمره مردم را مدیریت کنند.
37	ربیعی همچنین از تصمیم گیری برای اجرای طرح «ایزولاسیون مبتلایان» خبر داد و افزود: بر اساس این طرح، افراد مشکوک به بیماری کرونا، قرنطینه و فاصله‌های اجتماعی ایجاد می‌شود.
38	وی تأکید کرد: تصمیماتی که امروز گرفته شده است قطعاً به نحوی اجرا خواهد شد که در زندگی روزمره مردم اخلال ایجاد نکند، اما طرح ایزولاسیون مبتلایان با جدیت بیشتری پیگیری خواهد شد تا بیماری را انتقال ندهند.
39	سخنگوی دولت تعهد مردم به قراردادهای اجتماعی بزرگ را نیاز کنونی جامعه دانست و افزود: دولت مقررات و سخت گیری را پشت تصمیماتش آورد، اما در مرحله نخست اجرای این تصمیمات، بیش از ۵۰ درصد مردم به این تصمیمات عمل کردند و تعدادی نیز عمل نکردند به ویژه کسانی که به مسافرت رفتند.
40	ربیعی تأکید کرد: اگر بخواهیم ویروس کرونا، این مهمان ناخوانده نفس گیر را از کشورمان بیرون کنیم، قطعاً باید این تصمیمات را به قرارداد اجتماعی بزرگ تبدیل کنیم و همگان به آن متعهد باشیم.
41	وی ابراز امیدواری کرد: با اجتماعی شدن مردم و تغییر سبک زندگی، تصمیمات جلسات امروز با الزامات قانونی و حقوقی سخت گیرانه، همه گیری ویروس کرونا طولانی نشود.
42	سخنگوی دولت گفت: در برخی شهرها، ورودی و خروجی مسافران تغییر کرده است به نحوی که خروجی‌ها بیشتر و ورودی‌ها کمتر می‌شود که این اتفاق خوبی است، اما در برخی جاها نیز که مردم به مسافرت رفتند متأسفانه رو به پیک بیماری می‌رویم.
43	ربیعی همچنین گفت: از ابتدای امسال دو جلسه ستاد مدیریت بیماری کرونا و یک جلسه دولت برگزار شده است و فردا نیز جلسه دولت با همین موضوع برگزار می‌شود.
44	وی افزود: پنجشنبه نیز جلسه ستاد اقتصادی دولت با دستور کار مباحث اقتصادی مرتبط با کرونا برگزار می‌شود و راهکارهای کمک معیشتی به مردم به ویژه قشرهایی که مشاغلشان را از دست دادند و نیز تصمیم گیری برای جلوگیری از اخراج کارگران از مراکزی که احتمالاً به علت شیوع این بیماری آسیب دیده اند بررسی و تصمیم گیری می‌شود.
45	سخنگوی دولت در پاسخ به این پرسش که تصمیمات جلسه امروز وزارت کشور چه زمان در ستاد ملی مدیریت بیماری کرونا تصویب می‌شود، گفت: در جلسه امروز تصمیم گرفتیم که جمع بندی مباحث این جلسه از طریق وزیر کشور به استحضار رئیس جمهور برسد و اجرای تصمیمات نیازی به مصوبه ستاد ملی مدیریت بیماری کرونا ندارد.
46	ربیعی همچنین در پاسخ به پرسش دیگر درباره اینکه ممنوعیت تردد مردم در جاده‌ها برای مهار همه گیری کرونا چقدر محتمل است؟ اظهار داشت: چون تصمیم گیری در این باره نیاز به جزئیات دارد، تبیین آن قبل از تصمیم گیری نهایی ممکن نیست و وزیر کشور بعداً در این باره اطلاع رسانی می‌کند.
47	وی در عین حال تأکید کرد: مسافران خروجی به سمت تهران دیگر نباید شهر به شهر مسیرها را طی کنند این تصمیمی است که قطعاً باید اجرا شود و باید از بزرگراه‌ها و کمربندی‌ها عبور کنند.
48	سخنگوی دولت در پایان افزود: در خروجی شهرها مسافران کنترل می‌شوند و با ایجاد آمادگی وزارت بهداشت و هلال احمر، به مسافران باید برگه‌های سلامت داده شود تا در مسیر بازگشت بتوانند حرکت کنند.
49	تمام پارک‌ها و محل‌های تراکم جمعیت برای مقابله با کرونا تعطیل می‌شوندسخنگوی دولت گفت: برای پیشگیری از موج جدید شیوع کرونا، سفرهای جدید ممنوع است و تمام پارک ها، بوستان‌ها و محل‌های تراکم جمعیت تعطیل می‌شوند.
50	به گزارش ایسنا، علی ربیعی همچنین با انتشار رشته توییتی در حساب کاربری خود در توییتر نوشت:«امروز رییس‌جمهور در جلسه دولت، ضمن تسلیت به خانواده جان‌باختگان کرونا، به‌ویژه خانواده کادر بهداشت و درمان، بر اساس گزارش وزیر بهداشت از شیوع بیماری و با توجه به کنترل موج اول و برای پیشگیری از موج جدید شیوع، ابلاغ کرد سفرهای جدید ممنوع است و با متخلفان برخورد قانونی می‌شود.
51	از مسافران تقاضا می‌شود سفر خود را مدیریت نموده و زودتر به شهرهای خود برگردند.
52	‏همچنین با دستور رییس جمهوری در جلسه امروز دولت علاوه بر تعطیلی ادارات که روال آن اعلام شده است، فعالیت‌ها در حوزه کسب و کار مگر در موارد حساس و روزمره مردم تا پانزدهم فروردین محدود می‌شود.
53	هیچ مشکلی در تامین مایحتاج روزانه مردم نیست و تمامی فروشگاه‌های تامین مایحتاج عمومی ۲۴ ساعته باز خواهند بود.
54	افرادی که براساس طرح غربال‌گری ابتلای آنها به کرونا مشخص شده است، موظف به تبعیت از دستورات وزارت بهداشت بوده و در صورت عدم رعایت و حرکت آزادانه مورد پیگیرد قرار خواهند گرفت.
55	تمام پارک ها، بوستان ها و محل‌های تراکم جمعیت تعطیل خواهد شد.
56	باید در کنار هم، با اعتماد به نظام سلامت و تصمیمات دولت از این مرحله سخت عبور کنیم؛ این سیاستها باید به یک قرارداد اجتماعی بین همه ما تبدیل شود.
57	مشارکت همه هموطنان، سبب کاهش طول دوره بیماری و هزینه‌های انسانی خواهد بود.
58	»
