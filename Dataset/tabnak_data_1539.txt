tabnak_data###رای قاطع رییس مجلس یازدهم؛ قالیباف از بهشت به بهارستان رسید###https://www.tabnak.ir/fa/news/981236/رای-قاطع-رییس-مجلس-یازدهم-قالیباف-از-بهشت-به-بهارستان-رسید###['سیاسی،مجلس', 'مجلس شورای اسلامی']###2020-05-29 16:33:00###۹۸۱۲۳۶###['رای قاطع رییس مجلس یازدهم', 'قالیباف', 'بهارستان']
1
1	محمد باقر قالیباف با رای قاطع منتخبان مجلس یازدهم سکان دار اداره یک سال آینده پارلمان شد، مجلسی که برای حل مشکلات مردم وعده های متعددی به مردم داده و انتظارات را بالا برده است.
2	به گزارش تابناک، منتخبان مجلس یازدهم یک روز بعد از برگزاری مراسم افتتاحیه، جلسه علنی را در روزی غیرمتعارف روال معمول در دوره های گذشته یعنی پنج شنبه تشکیل دادند تا هر چه زودتر با تعیین هیات رییسه کار پارلمان آغاز شود.
3	مجلس راس ساعت 8 آغاز شد، موضوعی که کمتر در ادوارگذشته حداقل دوره دهم مشاهده می شد.
4	شاید این نشانه دیگری از عزم نمایندگان برای ایجاد مجلسی نو باشد که قطعا شرط آن استمرار این روند است.
5	سیدرضا تقوی رییس سنی مجلس در ابتدای جلسه انتخابات هیأت رئیسه را مسابقه‌ای برای خدمت دانست و گفت که ما برای خدمت کردن باید از خودمان شروع کنیم و بدانیم افرادی که از طریق هیأت رئیسه خدمت می کنند وظیفه سنگینی بر عهده خواهند داشت .
6	او همچنین تاکید کرد که مجلس تراز اسلامی، ارزش‌گرا و انقلابی، زمان‌شناس و دشمن‌شناس بوده و باید به مسائل و مشکلات معیشتی و محرومیت زدایی توجه می‌کند.
7	تقوی در صحبت هایش از این ضرب‌المثلی ژاپنی استفاده کرد«به خاطر میخی نعلی افتاد / به خاطر نعلی اسبی افتاد / به خاطر اسبی سواری افتاد / به خاطر سواری جنگی شکست خورد و به خاطر شکستی یک مملکت نابود شد» و توضیح داد: این ضرب‌المثل نشان می‌دهد که میخ اول را باید خوب کوبید و امروز هم در انتخاب هیئت رئیسه مجلس باید دقت کنیم.
8	بعد از این صحبت ها، روح الله نجابت عضو هیات رییسه سنی اسامی کاندیداهای ریاست را قرائت کرد؛ محمدباقر قالیباف، مصطفی آقامیرسلیم و فریدون عباسی.
9	فراکسیون اکثریت روز گذشته در جلسه ای رای به ریاست قالیباف داده و با میرسلیم مخالفت کرد اما این مانع نامزدی او در نشست امروز نشد.
10	اقدامی محمدرضا میرتاج الدینی منتخب اصولگرا در قالب تذکری به آن انتقاد کرد و آن را ناشی از نداشتن تعهد برخی از منتخبان دانست.
11	قالیباف در این رقابت سربلند بیرون آمد و با پشتوانه رای 230 منتخب از 267 رای بر صندلی ریاست تکیه زد؛ او بعد از اعلام نتایج کنار صندلی برخی منتخبان حاضر شد و با آن ها مصافحه کرد، اولین و دومین فرد میرسلیم و عباسی رقبایش بودند.
12	قالیباف با همراهی احمد امیرآبادی کل صحن را پیمود و با تعداد زیادی از منتخبان ز جمله آن مرتضی آقاتهرانی، مسعود پزشکیان و حمیدرضا حاجی بابایی دیده بوسی کرد و دست داد.
13	اقدامی برای قدردانی از اعتماد مجلسی ها به او که در لوای آن، کرونا فراموش شده بود.
14	حاجی بابایی و قالیباف همچون دوران قبل از کرونا یکدیگر را در آغوش گرفته و دیده بوسی کردند، امیرآبادی در واکنش با خنده « کرونا کرونا » کرد که همین واکنش حداقلی هم افاقه نکرد تا جایی که تعداد بیشتری از منتخبان دورقالیباف جمع شده و دسته جمعی عکسی به یادگار در دوربین های عکاسان و تصویربرداران ثبت کردند.
15	امیر حسین قاضی زاده هاشمی و علی نیکزاد بدون وجود حتی یک رقیب به عنوان نواب اول و دوم رییس انتخاب شدند اما دبیران و ناظران کار دشواری داشتند وجود 18 کاندیدای دبیری و 7 کاندیدای کارپردازی دلیلی بر این مدعاست.
16	از بین این نامزدها 9 نفر شامل سید ناصر موسوی لارگانی، احمد امیرآبادی فراهانی، حسینعلی حاجی دلیگانی، روح الله متفکر آزاد،‌ علی کریمی فیروزجایی، سیدمحسن دهنوی، محمدحسین فرهنگی، علیرضا سلیمی و محسن پیرهادی وارد هیات رییسه مجلس یازدهم شدند.
17	9 عضو هیات رییسه ای که برای پیروزی در این رقابت، لابی ها و رایزنی ها زیادی کردند به طوری که کل جلسه امروز تحت تاثیر گعده ها و گفت و گوی پیرامون آن بود و کمتر منتخبی روی صندلی خود نشست.
18	موضوعی که با تذکر تعدادی از منتخبان مبنی بر رعایت نظم در نشست مجلس مواجه شد.
19	بعد از تعیین ترکیب 12 نفره هیات رییسه مجلس یازدهم و ادای سوگند بر اجرای آیین نامه داخلی، آن ها در جایگاه هیات رییسه مستقر شدند.
20	قالیباف در جایگاه رییس مجلس در نطق کوتاهی با قدردانی از رأی نمایندگان گفت: خداوند را شاکرم که برای خدمت به مردم توفیق پیدا کردم.
21	شما نمایندگان محترم مردم هم بر بنده منت گذاشتید و توفیق خدمتگزاری را به من و اعضای هیأت رئیسه دادید که در خدمت شما و در حقیقت در خدمت مردم ایران و انقلاب باشیم و توفیق خدمت داشته باشیم.
22	قالیباف در فضای مجازی و صفحه توییتر خود وعده امانتداری در حفظ مسوولیت ریاست مجلس را داد و نوشت : « هم به خودم و همۀ عزیزان مجلس یادآوری می‌کنم از این امانت (مسوولیت) مراقبت کنند.
23	»با مشخص شدن ترکیب هیات رییسه باید منتظر گام های مجلس گام دوم انقلاب برای حل مشکلات مردم ماند.
