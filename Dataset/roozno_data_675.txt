roozno_data###عبور تحریم‌ها از تنگه کرونا###http://roozno.com//fa/news/418578/عبور-تحریم‌ها-از-تنگه-کرونا###[]###2020-03-16 10:43:00###۴۱۸۵۷۸###['تحریم ها', 'تنگه هرمز']
1@@@2@@@3@@@4@@@5@@@6@@@7@@@8
1	از همان روزهای ابتدایی که ابتلای برخی از هموطنان در شهر قم به ویروس کرونا تایید شد بسیاری بر قرنطینه شهرهای مبتلا تاکید کردند.
2	اما هر بار با مخالفت‌هایی روبه‌رو شد.
3	حالا که ویروس به اکثر استان‌های کشور سرایت کرده و تعداد مبتلایان در شهرهایی چون تهران، قم و رشت هر روز در حال افزایش است بحث قرنطینه آنها بیش از گذشته مطرح است.
4	برخی تاکید دارند که در این شرایط برای کنترل بر این ویروس و کم کردن هزینه‌ها باید هرچه زودتر این تصمیم گرفته شود.
5	حتی روز شنبه در برخی شبکه‌های اجتماعی شایعه قرنطینه تهران منتشر شد که دولت سریعا آن را تکذیب کرد.
6	با این حال رفتار شهروندان تهرانی و هجوم آنها به فروشگاه‌ها در روزهای اخیر به گونه‌ای بوده که به نظر می‌رسد تهران در آستانه قرنطینه قرار دارد.
7	اما روز گذشته حسن روحانی درمورد اخبار مربوط به قرنطینه برخی از شهرها گفت: ما چیزی به نام قرنطینه که شایع شده در تهران برخی از فروشگاه‌ها و مشاغل مورد قرنطیه قرار می‌گیرند، اصلاً وجود ندارد؛ نه امروز، نه در ایام نوروز، نه قبل و نه بعدش وجود ندارد.
8	در ادامه شهردار تهران گفت: امکان قرنطینه تهران وجود ندارد‏ زیرا تامین مایحتاج مردم و جبران خسارت سخت است و در شرایط عدم تحریم می‌توانستیم شهر را قرنطینه کنیم.
9	چرا امکان قرنطینه وجود ندارد؟به گزارش روز نو:از همان روزهای آغازین شیوع کرونا ویروس در کشور درخواست‌ها برای کنترل ورودی و خروجی شهرهای ناقل این ویروس وجود داشت اما هر بار مسئولان دلایل خود را مبنی بر عدم چنین رویکردی را اعلام کردند.
10	این عمل تا جایی پیش رفت که حتی در برخی شهرهای شمالی کشور خود مردم اقدام به بستن برخی جاده‌های ورودی شهر برای عدم ورود مسافران به آنجا کردند.
11	در قم هم داستان قرنطینه این شهر خیلی فرقی با بقیه شهرها نداشت ابتدا اعلام کردند که برخی نهادهای مذهبی جلوی قرنطینه این شهر را گرفته و بعد این خبر تکذیب شد و درنهایت مشخص شد که تصمیمی از ابتدا برای قرنطینه شهر قم وجود نداشته و حالا تهران که بیشترین آمار مبتلایان را به خود اختصاص داده است نیز قرار نیست برای کنترل آن تصمیمی همچون قرنطینه گرفته شود و فقط از شهروندان خواسته شده است تا در خانه بمانند و خود را قرنطینه خانگی کنند.
12	همان‌طور که سردار محمد کوثری، جانشین قرارگاه امنیتی ثارالله، با رد برخی شایعات مبنی بر قرنطینه تهران‏ گفت: به هیچ عنوان بحث قرنطینه تهران مطرح نبوده و نیست و مردم عزیز و فهیم ما خودشان برای تامین سلامتی خود، خانواده و جامعه، «خود قرنطینگی» را اعمال و با رعایت دستورالعمل‌های پزشکان تنها در صورت ضرورت از منزل خارج خواهند شد.
13	حالا بعد از اما و اگرها درمورد قرنطینه کلان‌شهر تهران روز گذشته پیروز حناچی، شهردار تهران بعد تازه‌ای از مساله قرنطینه را مطرح کرد و گفت: در شرایط عادی و خوب اقتصادی می‌توانستیم اعمال قرنطینه کنیم اما پلن‌های بعدی قرنطینه مثل تامین مایحتاج و جبران خسارت امکان اجرا در کشور ندارد و به همین دلیل اقدامات قرنطینه به طور کامل نمی‌تواند اجرا شود.
14	به گزارش مهر،‌ شهردار تهران با بیان اینکه باید از شرایط پیش آمده برای شکستن تحریم‌ها استفاده کرد گفت: توصیه من به اعضای شورای شهر این است که باید از این فرصت برای شکستن تحریم‌ها استفاده کنیم چرا که ظالمانه‌ترین کاری است که در حق مردم ایران در حال انجام است.
15	بسیاری از اقداماتی که می‌توانیم انجام دهیم به دلیل این شرایط میسر نیست و باید فشار بیاوریم که اقدامی انسانی انجام شود.
16	وی همچنین با اشاره به مکاتباتی که رئیس‌جمهوری و ظریف با سران جهان داشتند ادامه داد: از اعضای شورای شهر می‌خواهم که فضایی را فراهم کنند که همه متوجه این اقدام آمریکا که غیرانسانی است بشوند.
17	در حالی که همه کشورهای جهان درگیر این اپیدمی هستند باید کاری کنیم تا کمک‌ها به موقع به دست نیازمندان برسد.
18	بنابراین به نظر می‌رسد برای کنترل و مقابله با کرونا ویروس فقط بحث «کمبود دارو و تجهیزات پزشکی» نیست.
19	مشکل اصلی ایران این است که اتخاذ تدابیر ضربتی و موثر مانند قرنطینه شهرها، منع عبور و مرورو تعلیق فعالیت‌های اقتصادی مستلزم پول زیاد و دسترسی ایران به منابع کلان مالی است.
20	کرونا راهی برای شکسته شدن تحریم‌ها باز خواهد کرد؟دولت حسن روحانی از زمانی که روی کار‌آمد با بحث تحریم‌ها و شکسته شدن تحریم‌های آمریکا و هم‌پیمانانش مواجه بود و تمام تلاش دولت حسن روحانی شکسته شدن این تحریم‌ها بود.
21	حالا اما در سال‌های پایانی عمر این دولت کشور با یک ویروس همه‌گیر در سطح دنیا درگیر شده است و مشکلات دولت تدبیر و امید را دو چندان کرده است.
22	دولتی که با خروج ترامپ، رئیس‌جمهوری آمریکا از برجام مشکلات‌اش دو برابر شد و مخالفان آن حالا حملات خود را بیشتر از گذشته متوجه آن کرده‌اند و حتی در صدد استیضاح او برآمدند.
23	حالا اما شرایط کمی تغییر کرده است و کشور ما نیز مانند بسیاری از کشورهای دنیا دریگر یک ویروس همه‌گیر شده است.
24	اما با یک تفاوت و آن اینکه ما مانند بقیه کشورها نمی‌توانیم به خاطر تحریم‌هایی که آمریکا متوجه کشورمان کرده است از کانال‌های بین‌المللی برای مقابله و کنترل بر این ویروس بهره ببریم و همچنان این سد محکم را در مقابل خود داریم.
25	درواقع این ویروس به گونه‌ای همه عرصه‌ها را در کشور شدیدا تحت تاثیر قرار داده است که مداخله سیاسی در عالی‌ترین سطوح را ناگزیر کرده است.
26	همان‌طوری که کوروش احمدی، کارشناس مسائل بین‌الملل در گفت‌وگو با ایسنا، گفته است:‌ اثرات بسیار سوء کرونا بر روابط اقتصادی ما با دیگر کشورها آشکار است و در ترکیب با تحریم به صورت تصاعدی تشدید شده است.
27	در چنین شرایطی باید انتظار داشته باشیم که کشورها و سازمان‌های بین‌المللی در جهت فشار بر آمریکا برای لغو یا حداقل کاهش تحریم‌ها اقدام کنند.
28	نامه دکتر ظریف به دبیر کل سازمان ملل در چنین بستری معنی دارد.
29	همچنین به خاطر نیاز به امکانات لازم برای مبارزه با کرونا، به ویژه در بیمارستان‌ها، باید واقع‏بین ‌باشیم و با توجه به اولویت حفظ جان انسان‌ها از هیچ تلاشی برای دریافت کمک از خارج خودداری نکنیم.
30	نامه رئیس کل بانک مرکزی به رئیس صندوق بین‌المللی پول هم در این چارچوب اقدام شایسته‌ای بوده است.
31	»اما با توجه به اقدامات آمریکا و تناقض در سخن و عمل‌شان بعید به نظر می‌رسد که برای کمک به ایران بخواهند مواضع خود علیه ایران را تغییر دهند لااقل تا به حال که چنین تغییری در سیاست‌های اعمالی آنها مشاهده نشده است.
32	بنابراین آنچه که از دولت و تصمیم‌گیرندگان انتظار می‌رود این است که بیش از آنکه به بیرون امید داشته باشند راهکارهای و استراتژی‌ها را بر مبنای توانایی داخلی مطرح کنند.
33	یکی از انتقاداتی که به ستاد مبارزه با این ویروس و تصمیم‌گیرندگان مطرح است این بوده که از همان روزهای ابتدایی تصمیماتی برای عدم شیوع آن به دیگر شهرها گرفته نشد و نمی‌شود همه مسائل را به تحریم‌ها ربط داد.
34	در بحث قرنطینه منتقدان معتقدند باید از همان روزهای ابتدایی شیوع ویروس در شهرهای درگیر با آن، رفت‌وآمدها کنترل می‌شد که الان ما با بحث کلی قرنطینه روبه‌رو نشویم تا حالا اعلام کنیم از نظر توان اقتصادی در شرایطی قرار نداریم که قادر به قرنطینه کلان‌شهری مانند تهران باشیم.
