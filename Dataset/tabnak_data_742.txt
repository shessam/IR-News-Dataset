tabnak_data###از «انحلال ژاندارمری خزانه» تا «تسویه 13 هزار میلیارد تومانی یک بانک با بانک مرکزی»###https://www.tabnak.ir/fa/news/960168/از-انحلال-ژاندارمری-خزانه-تا-تسویه-13-هزار-میلیارد-تومانی-یک-بانک-با-بانک-مرکزی###['اقتصادی', 'داخلی']###2020-02-19 08:34:00###۹۶۰۱۶۸###['اقتصاد در گذر زمان', 'تاریخ اقتصاد', 'اقتصاد ایران', 'بانک مرکزی', 'پهپاد']
2
1	به گزارش، تاریخ اقتصاد ایران و جهان آینه ای است تمام نما از رویدادهای اقتصادی که در گذشته رخ داده است و بیانگر ریشه های تاریخی بسیاری از واقعیت های امروز ایران و جهان است.
2	موضوع "اقتصاد ایران و جهان در گذر زمان" در این نوشتار به وقایع تاریخی سی امین روز بهمن ماه اختصاص دارد که به طور مستقیم و غیر مستقیم اقتصاد ایران و جهان را متاثر کرده است.
3	30 بهمن 1290، به دنبال اخراج شوستر از ایران ژاندارمری خزانه منحل شد و افراد آن ضمیمه ژاندارمری دولتی شدند.
4	30 بهمن 1296، دولت ایران از طریق وزارت امور خارجه از دولت انگلیس خواست هرچه زودتر در موارد پنجگانه اتخاذ تصمیم کند:1 مساعدت در تخلیه ایران و واگذاری پلیس جنوب به این دولت، 2 الغای عهدنامه ۱۹۰۷ و رفع اثر اولتیماتوم ۱۹۱۱، 3 قبول مشارکت نماینده ایران در کنفرانس صلح جهانی، 4 تجدیدنظر در تعرفه گمرکی، 5پرداخت عایدات گمرک پس از کسر اقساط قروض.
5	30 بهمن 1330، يك مقام عالي رتبه وزارت انرژي انگليس گفت بخش عمده سوخت مورد نياز صنايع نظامي انگليس و همچنين بنزين هواپيماهاي بريتانيا از پالايشگاه آبادان تأمين مي شد.
6	اكنون پس از ملي شدن نفت ايران ممكن است مجبور شويم قسمتي از سرويسهاي هوايي بريتانيا را با هدف صرفه جويي در سوخت، تعطيل كنيم.
7	همچنین در این روز، مهلت قانونی تعویض اسکناس ‌های پنجاه‌ و‌ صدریالی پایان یافت و قریب ۴۵ میلیون ریال از اسکناس‌ های مزبور به بانک برنگشت.
8	30 بهمن 1337، چاه شماره ۲ سراجه قم به منبع عظیمی از نفت رسید.
9	همچنین در این روز، شهرهای فسا و اصطهبانات صاحب آب لوله‌ کشی شدند.
10	30 بهمن 1338، براساس لایحه جدید تقسیمات کشوری ایران به ۱۷ استان و ۱۴۵ شهرستان تقسیم شد.
11	30 بهمن 1340، هانری فور نماینده ژنرال دوگل وارد تهران شد تا امکانات مالی و اقتصادی ایران را جهت همکاری فی‌ مابین بررسی کند.
12	30 بهمن 1341، اسدالله علم که روز ۲۹ اسفند همراه با هیات وزیران استعفا داده بود، مجددا مامور تشکیل کابینه شد.
13	وی اعضای کابینه را به این شرح معرفی کرد: عباس آرام، وزیر امور خارجه سپهبد نقدی، وزیر جنگ دکتر خانلری، وزیر فرهنگ دکترپیراسته، وزیر کشور دکترارسنجانی، وزیر کشاورزی نصرت ‌الله معینیان، وزیر راه عبدالحسین بهنیا، وزیر دارایی هوشنگ سمیعی، وزیر پست و تلگراف دکترمحمد باهری، وزیر دادگستری دکتر ریاحی، وزیر بهداری دکتر عالیخانی، وزیر اقتصاد ملی جهانگیر تفضلی، وزیر مشاور و سرپرست تبلیغات دکتر خوشبین و سپهبد امیر عزیزی وزرای مشاور دکتر کنی، رسول پرویزی و مهدی شیبانی معاونین نخست ‌وزیر.
14	30 بهمن 1347، از طرف مقامات مسوول درآمد ایران از محل فروش نفت ۷۹ میلیارد ریال در سال اعلام شد.
15	30 بهمن 1351، بانک بیمه ایران و بانک اصناف زیر نظر بانک مرکزی قرار گرفتند و مدیران آن از طرف بانک مرکزی تعیین شدند.
16	30 بهمن 1357، راديو اسرائيل در تفسيري به مناسبت قطع رابطه ايران و رژيم صهيونيستي گفت حجم معاملات تجاري ايران و اسرائيل در زمان شاه به 300 ميليون دلار در سال بالغ مي شد و اسرائيل بيش از نيمي از نيازهاي نفتي خود را از ايران تأمين مي کرد.
17	30 بهمن 1390، رسیدگی قضایی به پرونده 3 هزار میلیارد تومانی آغاز شد.
18	30 بهمن 1395، طی خبری اعلام شد جدیدترین بررسی‌های موسسه تحقیقاتی گارتنر در این زمینه نشان می‌دهد که درآمد جهانی حاصل از فروش انواع پهپاد در سال ۲۰۱۷ با رشد سالانه ۳۴ درصدی به بیش از ۶ میلیارد دلار می‌رسد و این میزان تا سال ۲۰۲۰ به بیش از ۲/ ۱۱ میلیارد دلار هم افزایش پیدا خواهد کرد.
19	بر اساس این بررسی‌ها، تقریبا ۳ میلیون دستگاه پهپاد در سال ۲۰۱۷ تولید خواهد شد که این میزان در مقایسه با سال ۲۰۱۶ رشد ۳۹ درصدی خواهد داشت.
20	30 بهمن 1397، یک مقام آگاه در نظام بانکی با اشاره به کاهش ۱۳ هزار میلیارد تومانی حجم بدهی بانک‌های خصوصی به بانک مرکزی در ماه‌های آبان و آذر ۹۷ گفت: این کاهش بدهی بانک‌های خصوصی، بیشتر متعلق به یکی از بانک‌های خصوصی است.
21	منابع: موسسه مطالعات و پژوهش های سیاسی و روزنامه دنیای اقتصاد
