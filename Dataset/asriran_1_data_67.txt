asriran_1_data###تظاهرات هزاران نفر علیه ترامپ در شهرهای آمریکا###https://www.asriran.com/fa/news/709658/تظاهرات-هزاران-نفر-علیه-ترامپ-در-شهرهای-آمریکا###['بین الملل']###2020-01-19 21:04:00###۷۰۹۶۵۸###['ترامپ', 'تظاهرات']
4
1	هزاران نفر در واشنگتن، شیکاگو، نیویورک، سن دیه‌گو، لس‌آنجلس و آنکوریج علیه سیاست‌های جنسیتی، اقلیمی، مهاجرتی و سیاست خانواده دولت ترامپ تظاهرات کردند.
2	این آیین سالانه، از ژانویه ۲۰۱۷ و با ورود ترامپ به کاخ سفید شکل گرفت.
3	به گزارش دویچه وله؛ چهارمین دور "مارش زنان" در پایتخت و چند شهر آمریکا در مخالفت با سیاست‌های دولت ترامپ برگزار شد.
4	نخستین تظاهرات که ۲۱ ژانویه ۲۰۱۷ در روز پس از تصدی ریاست جمهوری ترامپ انجام شد، هم‌چنان عظیم‌ترین تجمع بوده‌است.
5	آن زمان بیش از نیم میلیون نفر در واشنگتن به خیابان‌ها آمدند و بیش از هر چیز، علیه مواضع زن ستیزانه و اظهارات سکسیستی ترامپ شعار دادند.
6	شنبه ۱۸ ژانویه ۲۰۲۰ این تظاهرات در چند شهر آمریکا با مطالبات اقلیمی، حقوق مهاجران و حقوق فردی در حوزه جنسیت و خانواده همراه بود.
7	پلاکاردها و شعارها، اظهارات و موضع دونالد ترامپ را به چالش می‌کشیدند.
8	روی یکی از بزرگترین بنرها، خواست دستگیری رئیس جمهور به چشم می‌خورد.
9	پس از متهم شدن برخی از سازمان‌دهندگان رژه‌های قبلی به گرایش‌های یهودی‌ستیزانه، برگزاری تجمعات سال ۲۰۲۰ را گروه‌های جدیدی بر عهده داشتند.
10	اتحادیه موسوم به "صندوق طرح‌های خانواده"، گرین پیس آمریکا و اتحادیه حفاظت اقلیم موسوم به 350 Org و جامعه فرهنگی دانشجویی لاتینی‌تباران Mijente از جمله آنها بودند.
11	این بار و به خلاف گذشته، کسی از چهره‌های صاحب‌نام در واشنگتن سخنرانی نکرد و دینامیسم تظاهرات بر عهده شرکت کنندگان بود.
12	شمار حاضران در رژه در نیویورک کم‌تر از سال‌گذشته بود اما هزاران نفر در واشنگتن در اعتراضات حضور داشتند.
13	هم‌زمان با برگزاری "مارش زنان"، مقامات آرشیو ملی آمریکا در واشنگتن از اشتباه صورت گرفته در تازه‌ترین نمایشگاه مربوط به حقوق زنان عذرخواهی کردند.
14	موضوع به رتوش پلاکارد حاضران در یکی از عکس‌های مربوط به تظاهرات سال ۲۰۱۷ باز می‌گردد که نام ترامپ در آن قابل رویت نیست.
15	مسئولان آرشیو با اظهار تاسف از این امر گفته‌اند که عکس واقعی را جایگزین نسخه دستکاری شده کرده‌اند.
