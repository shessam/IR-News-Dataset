tabnak_data###تشدید درگیری‌ها در پایتخت لیبی همزمان با ادامه مذاکرات سیاسی در ژنو###https://www.tabnak.ir/fa/news/962371/تشدید-درگیری‌ها-در-پایتخت-لیبی-همزمان-با-ادامه-مذاکرات-سیاسی-در-ژنو###[]###2020-02-28 16:04:00###۹۶۲۳۷۱###['لیبی', 'ژنو', 'مذاکرات']
1
1	همزمان با تشدید درگیری‌ها میان نیروهای "ارتش ملی لیبی" و نیروهای وابسته به دولت وفاق ملی این کشور در محورهای طرابلس مذاکرات سیاسی لیبی برای سومین روز متوالی در ژنو ادامه دارد.
2	به گزارش ایسنا، خبرگزاری اسپوتنیک به نقل از منابع نظامی آگاه اعلام کرد، درگیری‌های شدید و توپخانه‌ای میان نیروهای دولت وفاق ملی لیبی و نیروهای موسوم به "ارتش ملی لیبی" وابسته به خلیفه حفتر در جریان است و نیروهای دولت وفاق ملی پایگاه‌های طرف مقابل را با خمپاره هدف قرار دادند.
3	همزمان منابع اعلام کردند مذاکرات سیاسی لیبی بدون حضور نمایندگان پارلمان طبرق در ژنو ادامه دارد.
4	پارلمان طبرق شورای هیئت سازمان ملل را به دلیل مداخله در انتخاب نمایندگان برای حضور در این مذاکرات مورد انتقاد قرار داد.
5	این مذاکرات با هدایت سازمان ملل در حالی ادامه دارد که هیئت سازمان ملل در حمایت از لیبی لیست شرکت کنندگان را منتشر نکرده و تنها برخی از شبکه‌های خبری عربی توسط منابع خود به اسامی این لیست دست یافته‌اند.
6	گفت‌وگوی سیاسی با هدف حل بحران لیبی از روز چهارشنبه بدون حضور نمایندگان اصلی طرف‌های درگیر در این کشور در ژنو آغاز شده است و همین مسئله تهدیدی برای بی‌نتیجه ماندن این مذاکرات است که سازمان ملل امیدوار است خروجی آن دستیابی به یک راه حل مسالمت‌آمیز به دور از مداخله‌های خارجی و راه‌حل‌های نظامی برای حل این بحران باشد.
7	هیات سازمان ملل در حمایت از لیبی روز چهارشنبه نسبت به برگزاری این نشست پافشاری کرد به این امید که طرف‌هایی را که نشست مذکور را تحریم کردند تحت فشار قرار داده و آنها را مجبور کند به این نشست ملحق شوند اما موفقیتی به دست نیاورد و طرف‌های اصلی درگیری در لیبی همچنان این مشارکت را تعلیق کردند.
8	نهادهای سیاسی لیبی با اعلام اینکه دستور کار این نشست مبهم بوده و شرکت‌ کنندگان آن مشخص نیستند، نشست ژنو را تحریم کردند.
9	از طرفی هم شرکت در این مذاکرات را به انجام مجموعه‌ای از شروط منوط کرده‌اند از جمله پارلمان مستقر در شرق لیبی خواستار انحلال شبه نظامیان مسلح و اخراج مزدوران سوری و نیروهای ترکیه از طرابلس شد و دولت وفاق هم حضور در این مذاکرات سیاسی را به عقب نشینی نیروهای ارتش ملی لیبی از مناطق تحت کنترل خود در طرابلس مشروط کرد.
