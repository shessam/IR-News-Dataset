asriran_2_data###کلاه ۶ میلیاردی بر سر پرسپولیس!###https://www.asriran.com/fa/news/700536/کلاه-۶-میلیاردی-بر-سر-پرسپولیس###['ورزشی']###2019-11-27 12:59:00###۷۰۰۵۳۶###['کالدرون', 'پرسپولیس']
7@@@8
1	بررسی روند جذب جونیور براندائو و مصاحبه‌های سرمربی پرسپولیس نشان می‌دهد این بازیکن برزیلی بی‌کیفیت با اصرار و تضمین گابریل کالدرون جذب شده است.
2	به گزارش ایسنا، پرسپولیسِ فصل نوزدهم هیچ شباهتی به تیم سه فصل اخیر تحت هدایت برانکو ایوانکوویچ ندارد.
3	شاید این تیم از نظر فنی مشکلات زیادی داشته باشد که کارشناسان فنی باید درباره آن اظهار نظر کنند اما گابریل کالدرون معتقد است، نبود مهاجم تراز اول خارجی، باعث شده پرسپولیس تیم قدرتمندی در خط حمله نباید.
4	در ابتدای فصل و زمانی که کالدرون به ورزشگاه شهید کاظمی رفت تا روی صندلی برانکو بنشیند، شاید تصور می‌کرد کار چندان سختی پیش رویش نیست.
5	از این رو، تصمیم گرفت با ایجاد تغییرات در نفرات پرسپولیس، تیمی را بسازد که نسبت به قبل کمی تغییر تاکتیک داده باشد و به نوعی با سبک آرژانتینی بازی کند.
6	او چند بازیکنان را در فهرست خروج باشگاه قرارداد و به مدیران وقت اعلام کرد، باید مهاجمی خارجی جذب شود و در نهایت هم با مهاجمی قراداد امضا شد که کیفیت مطلوبی ندارد.
7	پس از آن که جونیور براندائو به پرسپولیس آمد در یکی دو بازی نشان داد نه تنها مهاجم گلزنی نیست، بلکه حضورش در زمین نیز باعث افت کیفیت فنی تیم می‌شود.
8	البته آن روزها کالدرن ندانستن فرهنگ ایرانی و زبان فارسی توسط این بازیکنان را عامل عملکرد ضعیف او می‌دانست.
9	سرمربی پرسپولیس پیش از آمدن جونیور کیفیت این بازیکن را تضمین کرده بود و طی یک مصاحبه در جمع خبرنگاران درباره مهاجم برزیلی گفته بود: «او بازیکن جوان و با آینده روشن است.
10	او به اروپا منتقل شد ولی مجبور شد که برگردد چون به او بازی نمی‌رسید.
11	این بازیکن کیفیت خوبی دارد و باتوجه به بودجه‌ای که داریم، کار سختی برای آوردن بازیکن خوب و نامی در پیش داریم.
12	من تضمین می‌کنم که او عملکرد خوبی در ایران خواهد داشت.
13	»البته حالا دیگر شرایط تغییر کرده است.
14	شاید هفته‌های ابتدایی حضور جونیور در پرسپولیس می‌شد با بهانه‌هایی چون تفاوت زبان و فرهنگ، سرپوشی بر کیفیت ضعیف این بازیکن گذاشت، اما امروز دیگر مشخص شده جونیور براندائو که با عقد قراردادی ۵٧٣ هزار دلاری (بیش از ۶ میلیارد تومان) به پرسپولیس آمده، از نظر فنی در حد یک فوتبالیست حرفه‌ای نیست.
15	از این رو گابریل کالدرون هم تغییر تاکتیک داده و به جای وعده برای بروز کیفیت فنی جونیور تاکید می‌کند: «من کیفیت او را تضمین نکرده بودم چون هیچ‌کس نمی‌تواند کیفیت بازیکنی را تضمین کند.
16	جونیور گزینه نهم ما بود و با بودجه کم باشگاه نمی‌توانستیم بازیکن بهتری جذب کنیم».
17	پیش از این طی گزارشی در ایسنا، روند جذب جونیور را به طور کامل شرح داده بودیم و بر اساس اعلام منابع نزدیک به تیم، گفتیم جونیور براندائو با اصرار گابریل کالدرون به پرسپولیس آمده است.
18	حالا با اظهارات جدید مربی آرژانتینی مشخص شده او رسماً از مسوولیت جذب جونیور شانه خالی می‌کند.
19	سرمربی در یک تیم، مسوول فنی محسوب می‌شد و علاوه بر انتخاب ترکیب و تاکتیک تیم، روی جذب بازیکنان هم نظر نهایی را می‌دهد.
20	وقتی قرار است بازیکنی جذب شود، مدیران باشگاه به نظر سرمربی تیم اعتماد می‌کنند چون از قرار معلوم سرمربی دستمزد می‌گیرد که روی همین مسائل تصمیم بگیرد و مسوولیت تصمیماتش را هم بپذیرید.
21	حالا انگار در پرسپولیس شرایط فرق کرده است.
22	به اصرار کالدرون بازیکنی گران‌قیمت (با قراردادی بیش از ۶میلیارد تومان) جذب می‌شود و در ادامه پس از این که مشخص می‌شود این بازیکن گران‌قیمت کیفیت مطلوبی ندارد، مربی از زیر بار مسوولیت جذب او شانه خالی می‌کند.
23	جونیور براندائو یکی از همان بازیکنان بی‌کیفیت خارجی است که به پرسپولیس آمده تا مثل همیشه جیب واسطه‌ها از دلارهای بیت‌المال پر شود.
24	این که چطور یک مدیر اجازه می‌دهد سرمربی و افراد مرتبط با او، چنین کلاهی سر باشگاه بگذارند مساله‌ای است که نشان از فقر مدیران با دانش و با آگاهی در فوتبال ایران است اما در این بین نباید نقش نهادهای نظارتی را نادیده گرفت.
25	قطعا اگر نظارت ویژه‌ای روی روند جذب بازیکنان خارجی شکل بگیرد، کمتر شاهد هدر رفتن، دلارهای بیت‌المال خواهیم بود.
