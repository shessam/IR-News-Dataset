asriran_1_data###دیاباته، نقش اول استقلال در بازی‌های مهم###https://www.asriran.com/fa/news/710870/دیاباته-نقش-اول-استقلال-در-بازی‌های-مهم###['ورزشی']###2020-01-27 08:46:00###۷۱۰۸۷۰###['استقلال', 'دیاباته']
19@@@20
1	شنبه شب استقلال موفق شد با درخشش شیخ دیاباته با 3 گل از سد الکویت بگذرد و در یکقدمی صعود به مرحله گروهی لیگ قهرمانان آسیا قرار بگیرد.
2	نقش اول برتری استقلالی‌ها در اولین بازی این تیم با سرمربی جدید بعد از رفتن آندره‌آ استراماچونی، شیخ دیاباته بود؛ او با زدن 2 گل راه برد استقلال را هموار کرد.
3	به گزارش نود، این اولین بازی مهمی نبود که درخشش دیاباته منجر به برتری استقلالی‌ها می‌شد.
4	در این گزارش بازی‌های مهمی که استقلال توانست با درخشش شیخ دیاباته نتایج قابل قبولی بگیرد را مرور کرده‌ایم.
5	شیخ دیاباته در اوایل فصل با مصدومیت رو‌به‌رو شد و چند هفته‌‌ای نتوانست استقلال‌ها را همراهی کند.
6	او پایش به گلزنی برای استقلال در تبریز باز شد.
7	آبی‌های پایتخت در هفته‌ی نهم به مصاف تراکتور رفتند.
8	شاگردان مصطفی دنیزلی تا آن روز گلی در تبریز نخورده بودند اما جدال با استقلال روز تلخی را برای آن‌ها رقم زد.
9	شیخ دیاباته با درخششی که در آن بازی داشت و 3 گلی که موفق شد برای استقلال بزند، یک از ارکان اصلی پیروزی 4 بر 2 آبی‌پوشان مقابل تراکتور در تبریز بود.
10	بعد از هت‌تریک مقابل تراکتور بود که روزهای خوب دیاباته همراه با استقلال فرا رسید و او حالا با 10 گل زده در کنار جی لوید ساموئل فقید، دومین گلزن برتر خارجی تاریخ باشگاه استقلال است.
11	قاطع‌ترین برد این فصل استقلال مقابل صنعت نفت آبادان در هفته‌ی دهم رقم خورد.
12	شیخ دیاباته که بعد از هت‌تریک مقابل تراکتور به بازی با صنعت نفت آمده بود، در تقابل با آبادانی که با برد 5 بر صفر استقلال در ورزشگاه آزادی همراه شد، یک گل زد و یک پاس گل هم به هم تیمی‌های خود داد تا روی 2 گل از 5 گل قاطع‌ترین برد این فصل تاثیرگذار باشد.
13	صنعت نفت که نتایج قابل قبولی این فصل همراه با دراگان اسکوچیچ گرفته، تا قبل از تعطیلات زمستانی با یک امتیاز بیشتر از استقلال در رده‌ی چهارم جدول رده بندی قرار داشت.
14	آبادانی‌ها سنگین‌ترین شکست فصل خود را مقابل استقلال متحمل شدند.
15	یکی از بازی‌های حساس نیم فصل اول لیگ نوزدهم، جدال سپاهان و استقلال بود.
16	بازی‌ای که در اصفهان برگزار شد و برنده‌ای هم به همراه نداشت.
17	شاگردان امیر قلعه‌نویی در تیم سپاهان در حالی که با یک گل نیمه اول را به رختکن رفته بودند، در نیمه دوم دو بار دروازه‌شان توسط مهدی قائدی و شیخ دیاباته زوج خط حمله استقلالی‌ها باز شد.
18	گل دیاباته نتوانست منجر به برتری استقلالی‌ها شود و امید نورافکن بازیکن سابق استقلال در ثانیه‌های پایانی بازی کار را به تساوی کشاند تا دو تیم امتیازات را تقسیم کنند.
19	استقلالی‌ها بعد از توقف در اصفهان، در یک بازی حساس دیگر پذیرای شهرخودروی مشهد بودند.
20	آبی‌های پایتخت موفق شدند با گل 3 امتیازی‌ای که شیخ دیاباته به ثمر رساند، میهمان خود را شکست دهند و بعد از چند فصل به صدر جدول رده بندی برسند.
21	شیخ دیاباته که همراه با استقلال در رده‌ی پنجم جدول رده بندی قرار دارد، در تقابل با 6 تیم اول جدول رده بندی (پرسپولیس، سپاهان، تراکتور، صنعت نفت و شهرخوردو) فقط مقابل پرسپولیس که به دلیل مصدومیت غایب بود، گل نزده است.
22	شیخ با عملکرد قابل قبولی که در بازی‌های مهم استقلال داشته، نقش اول آن‌ها در جدال‌های بزرگ است.
23	دیاباته علاوه بر تراکتور، صنعت نفت، سپاهان، شهرخودرو و الکویت، مقابل شاهین شهرداری بوشهر و ماشین سازی هم برای استقلال گل زده است.
