asriran_1_data###نماینده مجلس: 2 هفته آینده اوج بیماری کرونا در کشور است###https://www.asriran.com/fa/news/717840/نماینده-مجلس-2-هفته-آینده-اوج-بیماری-کرونا-در-کشور-است###['اجتماعی ']###2020-03-09 11:14:00###۷۱۷۸۴۰###['کرونا']
7
1	عضو ناظر مجلس شورای اسلامی در کمیته کشوری مقابله با کرونا گفت: طبق بررسی های کشوری اوج این بیماری دو هفته آینده است و استان‌های با تردد بیشتر از جمله خراسان، اصفهان، فارس، تهران و خوزستان احتمال خطر اوج بیماری را به نسبت بقیه نقاط کشور دارند.
2	به گزارش ایرنا همایون یوسفی شامگاه یکشنبه در گفت وگوی ویژه خبری در سیمای خوزستان اظهار داشت: در حال حاضر موارد بستری در حال کاهش است اما براساس پیش بینی‌های کمیته کشوری مقابله با کرونا، تا هفته آینده در کل کشور روزانه میزان بستری ۱۰ تا ۱۵ درصد بیشتر می شود.
3	وی افزود: از آنجایی که الگوی ویروس کرونا شبیه آنفلوآنزا است و اوج بیماری در پاییز و زمستان است به نظر می‌رسد از اواسط فروردین با گرم شدن هوا میزان شیوع کرونا در کل کشور و دنیا کمتر شود و حدود ۶ ماه فرصت برای یافتن دارو واکسن مناسب وجود دارد.
4	یوسفی در خصوص اقدامات کشوری انجام شده برای مقابله با کرونا گفت: قطب‌های آزمایشگاهی فعال و کیتهای تشخیصی مربوط به کرونا تامین و دستورالعمل های درمان، بیماریابی و تدفین بیماران فوتی مشخص شد و ظرفیت تخت های بیمارستانی افزایش یافت وحدود ۲۷ هزار تخت درکشورآماده سازی شد.
5	عضو ناظر مجلس شورای اسلامی در کمیته کشوری مقابله با کرونا ادامه داد: فعالیت یک هزار و ۲۰۰ مرکز درکشوربرای تامین داروی مورد نیاز کرونا، ممنوعیت صادرات کلیه مواد ضد عفونی کننده، راه اندازی خطوط تولید جدید برای الکل ومواد ضد عفونی کننده، فعالیت تلفن گویا و سامانه برای جوابدهی به مردم، پیش بینی ۱۵۰ مرکز ایزوله در کشور، پرداخت اعتبار اختصاصی به دانشگاههای علوم پزشکی توسط دولت و سازمان برنامه وبودجه وخریداری ۲ هزار دستگاه ونتیلاتورکه برای بیماران بدحال در آی سی یو مورد نیاز است از جمله دیگر اقدامات بود.
6	وی اظهار داشت: تخصیص اعتبار جداگانه برای خوزستان و تجهیزات جدید برای بیمارستان‌ها در دستور کار است.
7	یوسفی اضافه کرد: مهمترین راه جلوگیری ازشیوع از ویروس کرونا قرنطینه در خانه است یعنی در خانه بمانید و همچنین تردد و سفر را کم کنید.
8	عضو ناظر مجلس شورای اسلامی در کمیته کشوری مقابله با کرونا گفت: اطلاع رسانی به مردم در خصوص این بیماری ماهیتی صورت گیرد تا ابهامات و استرس ها کاهش یابد.
9	وی ادامه داد: در روزهای ابتدایی، این بیماری توسط مسئولان جدی نگرفته نشد و زمانی که ویروس پیشرفت کرد توجه به سمت آن جلب شد.
10	یوسفی بیان کرد: درحال حاضر گلایه مردم از پزشک و پرستار نیست بلکه از تهیه اقلام بهداشتی است و لازم است وزارتخانه های دیگر پای کار بیایند و همچنین برگزاری نشست های متعدد و بدون نتیجه وقت مفید مدیران را برای ادامه کارمی گیرد.
11	سرپرست دانشگاه علوم پزشکی جندی شاپوراهوازنیز در خصوص وضعیت اقلام بهداشتی مورد نیاز گفت: سازمان صنعت، معدن و تجارت متولی کارخانه های تولید مواد آرایشی، بهداشتی و تولید ماسک است و چرخه توزیع آنها را بر عهده دارد که با کمک این سازمان در یک هفته اخیر حداقل چهار کارخانه مواد ژل دست، محلو ضد عفونی و گندزدا را فعال و چند کارخانه تولید آب را به کارخانه تولید الکل تبدیل کردیم.
12	دکتر فرهاد ابول نژادیان درخصوص وضعیت عرضه ماسک گفت: به دنبال شیوع ویروس کرونا با تقاضای زیاد در بازار مواجه شدیم، از نظر تولید ماسک در همه جای کشورمشکل وجود دارد و چرخه تولید و توزیع برعهده ما نیست.
13	وی افزود: ۱۴ کارخانه تولید ماسک درکشورفعال است اما در خوزستان وجود ندارد و برخی استان ها نیز برای خروج ماسک محدودیت قائل شده اند البته کارخانه فولاد خوزستان و سازمان زندان‌ها خط تولید لباس را به تولید ماسک تبدیل کردند.
14	ابول نژادیان بیان کرد: با این وجود کمبود ماسک در داروخانه ها وجود دارد و امید است سازمان صمت بتواند وارد کند یا تولید را بالا ببرد.
15	سرپرست دانشگاه علوم پزشکی جندی شاپوراهواز در خصوص تقویت سیستم ایمنی گفت: تقویت سیستم ایمنی شانس مقابله با انواع ویروس و میکروب ها را افزایش می دهد چون ویتامین دی باعث تعدیل سیستم ایمنی می‌شود و همچنین کمبود آهن نیز باید جبران شود.
16	وی ادامه داد: روزانه حدود یک ساعات در معرض آفتاب قرارگرفتن مناسب است در غیر این صورت می‌توانید مکمل مصرف کنید.
17	ابول نژادیان اظهار داشت: البته این ویروس ناشناخته است و اطلاعات درباره آن کمی وجود دارد و نیازمند مطالعات بیشتری است.
18	سرپرست دانشگاه علوم پزشکی جندی شاپور اهواز اضافه کرد: اخیرا گفته می شود امکان انتقال این ویروس علاوه بر قطرات تنفسی از دهانه مدفوعی و یا سوار شدن بر روی ذرات هوا و جابجایی آن امکان پذیر است البته در مکان‌های که هوا جریان دارد شانس انتقال کمتر است بنایراین از مردم درخواست می‌کنیم در اجتماعات شرکت نکنند وحداقل فاصله یک و نیم متری را رعایت کنند.
19	وی اضافه کرد: در خوزستان از یک هفته گذشته تمامی مبادی ورودی تیمهای غربالگری و قرنطینه سازی فعال هستند و نیروهای بهداشت و داوطلبان هلال احمر تب سنجی انجام می‌دهند.
20	ابول نژادیان به پویش نوروز بی سفر اشاره کرد و گفت: اعضای هیات علمی دانشگاه به این پویش پیوستند و امید است فرهنگ نوروز بی سفر یعنی نوروز بی خطر را نهادینه کنیم و علاوه بر سفرنکردن، دید و بازدید های عید نوروز را نیز به صورت تلفنی انجام دهیم.
21	سرپرست دانشگاه علوم پزشکی جندی شاپور اهواز توصیه کرد: پرسنل ادارات و سازمان ها فرهنگ دورکاری را رعایت کنند و پرسنل بیمار با سرفه و تب بر سرکار حاضر نشوند.
22	تا ظهر روز یکشنبه آمار مبتلایان به ویروس کرونا در خوزستان ۶۹ نفر ثبت شده که ۱۶ نفر از آنها فوت شدند.
23	ویروس کرونا که رسما کووید – ۱۹ نام دارد، نخستین بار در شهر ووهان چین شناسایی شد تا کنون به بیش از یکصد کشور سرایت کرده و سازمان بهداشت جهانی را برآن داشته است تا وضعیت فوق العاده اعلام کند.
