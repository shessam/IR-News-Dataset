tabnak_data###پنج شرط لیبرمن برای پیوستن به ائتلاف دولتی###https://www.tabnak.ir/fa/news/964481/پنج-شرط-لیبرمن-برای-پیوستن-به-ائتلاف-دولتی###[]###2020-03-08 17:15:00###۹۶۴۴۸۱###['اسرائیل', 'لیبرمن', 'ائتلاف']
1
1	رئیس حزب "اسرائیل خانه ما" امروز (یکشنبه) برای پیوستن به هرگونه ائتلاف دولتی آینده پنج شرط گذاشت که جنبه‌های مذهبی و اجتماعی دارند.
2	به گزارش ایسنا، روزنامه القدس العربی نوشت، آویگدور لیبرمن، وزیر سابق جنگ رژیم صهیونیستی در فیس‌بوک خود پستی را منتشر و در آن شروطش را اعلام کرد.
3	شرط نخست لیبرمن در نظر گرفتن دست کم ۷۰ درصد پایه حقوق برای بازنشستگان و شرط دوم واگذاری اختیارات حمل و نقل عمومی و فعالیت‌های تجاری در روزهای شنبه به مقامات محلی است.
4	وی در شرط سوم خود هم خواستار تصویب قانونی برای جذب طلاب مدارس مذهبی براساس مصوبه ژوئیه ۲۰۱۸ شد.
5	هر پیش‌نویس قانونی در کنست به سه مرتبه بررسی نیاز دارد تا قابل اجرا باشد اما دادگاه عالی رژیم صهیونیستی به درخواست بنیامین نتانیاهو، نخست وزیر این رژیم عمل به قانون قدیم را تا ۱۵ فوریه ۲۰۱۹ تمدید کرد و بعد از این تاریخ کنست منحل و سومین انتخابات پارلمانی ظرف کمتر از یک سال برگزار شد.
6	چهارمین شرط لیبرمن تصویب قانون ازدواج مدنی در اراضی اشغالی است.
7	در اراضی اشغالی ازدواج مدنی ممنوع است و باید این کار در کشور دیگری و براساس قوانین این کشور انجام و در وزارت داخلی رژیم صهیونیستی ثبت شود.
8	پنچمین و آخرین شرط وزیر سابق جنگ انجام عملیات یهودی‌سازی توسط خاخام‌های شهرهاست و به این ترتیب هر شهری می‌تواند دادگاه ویژه یهودی‌سازی تشکیل دهد.
9	روز پنج‌شنبه کمیته انتخابات مرکزی رژیم صهیونیستی نتایج نهایی غیررسمی انتخابات پارلمانی را اعلام کرد که بر اساس آن حزب لیکود به رهبری نتانیاهو ۳۶ کرسی و در مقابل حزب آبی سفید به رهبری بنی گانتس ۳۳ کرسی به دست آورده است.
10	بر اساس آمار این کمیته، حزب راست‌گرا در مجموع ۵۸ کرسی و حزب چپ‌گرا ۵۵ کرسی به دست آورده‌اند نمی‌توانند دولت تشکیل دهند زیرا این امر نیازمند یک ائتلاف متشکل از ۶۱ کرسی است.
11	به گفته تحلیل‌گران لیبرمن حزبش که در این انتخابات هفت کرسی را به دست آورده کلید حل این بحران سیاسی ادامه‌دار در اراضی اشغالی است که از سال ۲۰۱۹ آغاز شده است.
12	لیبرمن با انتخاب یکی از جناح‌ها می‌تواند موجب تشکیل دولت جدید شود.
13	اما احتمال می‌رود وی به دلیل اختلاف با احزاب دینی هم‌پیمان نتانیاهو پیرامون مسائل دولتی و مذهبی به دولت راست‌گرا ملحق نشود.
