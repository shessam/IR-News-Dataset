asriran_1_data###سهام عدالت را بفروشیم یا نفروشیم؟###https://www.asriran.com/fa/news/730308/سهام-عدالت-را-بفروشیم-یا-نفروشیم###['اقتصادی']###2020-05-26 13:27:00###۷۳۰۳۰۸###['سهام عدالت', 'بازار']
6@@@7@@@8
1	فروش یا نگه‌داشتن سهام عدالت مهم‌ترین مساله دارندگان این سهام به‌خصوص برای افرادی است که تخصصی از بازار سرمایه ندارند.
2	به گزارش عصرایران، روزنامه جام جم در ادامه نوشت: «هرچند مسئولان به صورت مداوم نگه داشتن سهام عدالت و انتخاب روش مستقیم در روش سهامداری را پیشنهاد می‌دهند اما اخیرا دولت ۳۰ درصد سهام عدالت را از طریق بانک‌ها آزاد خواهد کرد.
3	از آنجا که بسیاری از مردم آگاهی و تخصص کافی در بازار سرمایه ندارند، ممکن است با خبر آزادسازی ۳۰ درصدی سهام عدالت قصد فروش داشته باشند که این اقدام موجب تشکیل صف فروش و کاهش قیمت سهام خواهد شد.
4	کسانی که روش غیر مستقیم را انتخاب کردند، اختیار سهامداری را از خود سلب کردند و نمی‌توانند نسبت به خرید و فروش اقدامی انجام دهند؛ ضمن این‌ که در روش غیر مستقیم شرکت کارگزار اختیار دارد سهم را خرید و فروش کند.
5	حال با آزادسازی ۳۰درصد سهام عدالت ممکن است ارزش واقعی سهام کاهش یابد یا تشکیل صف فروش، پول کمی دست دارندگان سهام عدالت را بگیرد.
6	ارزش واقعی سهام عدالت ۱۶ برابر قیمت اسمی آن است.
7	سهام عدالت کسانی که عضو کمیته امداد امام خمینی(ره) و سازمان بهزیستی کشور هستند،یک میلیون تومانی است که ارزش آن ۱۶ میلیون تومان است.
8	کسانی هم که در سال ۹۶ وجه خود را برای سهم یک میلیون تومانی تکمیل کردند هم ارزش سهام‌شان به میزان اعلام شده است.
9	دسته دیگری از افراد هستند که ارزش اسمی سهام آنها ۵۰۰ هزار تومان است که با توجه به افزایش ارزش هر سهم اکنون هشت میلیون تومان قیمت دارد.
10	نکته قابل توجه این که ساز و کار خرید و فروش در بازار بورس با بازارهای دیگر متفاوت است.
11	زمانی که یک سهم دارای ارزش می‌شود به اصطلاح صف خرید تشکیل می‌شود و اگر یک سهم با ریزش همراه شود صف فروش.
12	در صف خرید، قیمت افزایش می‌یابد و در صف فروش، قیمت پایین می‌آید و ممکن است سهامداران زیان زیادی را متحمل شوند.
13	افرادی هم که روش مستقیم سهامداری را انتخاب کردند می‌توانند با دریافت کد بورسی اقدام به خرید و فروش سهم کنند که کارشناسان در این زمینه پیشنهاد می‌کنند افراد به جای فروش سهم با کمک گرفتن از کارگزاری‌ها سهام عدالت خود را مدیریت کنند.
14	از امروز امکان خرید و فروش سهام عدالت وجود دارد اما همچنان به مردم توصیه می‌شود برای فروش سهام عجله نکنند.
15	حسین فهیمی، سخنگوی ستاد راهبردی آزادسازی سهام عدالت با بیان این‌ که از امروز سفارش فروش این سهام از طریق بانک‌ها پذیرفته می‌شود، افزود: سهامداران حقوق مختلفی دارند که یکی از آنها حق فروش سهام است، دارندگان سهام عدالت نیز با مراجعه به بانک می‌توانند درخواست فروش بدهند.
16	وی با بیان این‌ که ۸۰ درصد سهامداران روش غیر مستقیم مدیریت سهام را انتخاب کرده‌اند، افزود: تصمیم فروش برای موارد اضطرار است و این خود بازار را متعادل خواهد کرد.
17	به گفته وی شرایط و نحوه استفاده از سامانه الکترونیک سهام عدالت در سایت سجام به طور واضح توضیح داده شده و افراد از ۸ خرداد با مراجعه به این سایت دیگر نیازی به حضور فیزیکی در دفاتر پیشخوان دولت برای احراز هویت ندارند.
18	هر مشمولی که قصد دارد ۳۰ درصد سهم خود را به صورت یکجا بفروشد، می‌تواند از ۶ خرداد به شعب بانکی که شماره شبای خود را پیش از این در سامانه سازمان خصوصی‌سازی ثبت کرده است، مراجعه کند.
19	مشمولان توجه داشته باشند که نمی‌توانند بانک خود را تغییر دهند و فقط باید به یکی از شعب همان بانکی که شماره شبای خود را ثبت کرده‌اند، مراجعه کنند.
20	اگر فردی هم نخواهد از طریق بانک اقدام کند، می‌تواند از ۱۰ خرداد به بعد ۳۰ درصد سهام خود را بفروشد.
21	البته افرادی که روش غیر مستقیم را انتخاب کرده‌اند محدودیتی در میزان فروش سهام خود ندارند و زمانی که آزادسازی صورت گرفت، می‌توانند کل سهام خود را از طریق شرکت‌های استانی به فروش برسانند؛ در این صورت ممکن است قیمت به پایین‌ترین حد خود برسد و سهامداران زیان ببینند.
22	»
