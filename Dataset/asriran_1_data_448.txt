asriran_1_data###وزیر خارجه اتریش برای انتقال پیام اروپا به تهران سفر می‌کند###https://www.asriran.com/fa/news/714652/وزیر-خارجه-اتریش-برای-انتقال-پیام-اروپا-به-تهران-سفر-می‌کند###['سیاست خارجی']###2020-02-20 09:29:00###۷۱۴۶۵۲###['ایران', 'اروپا']
3
1	وزیر امور خارجه اتریش اعلام کرد که هفته آینده برای انتقال پیامی از جانب اروپا به ایران سفر خواهد کرد.
2	به گزارش ایسنا به نقل از خبرگزاری آسوشیتد پرس، الکساندر شالنبرگ، وزیر امور خارجه اتریش روز گذشته پس از دیدار با هایکو ماس، همتای آلمانی‌اش در برلین گفت که پس از دیدار با جوزپ بورل، مسئول سیاست خارجی اتحادیه اروپا، هفته بعد در روزهای شنبه و یک‌شنبه برای انتقال «پیامی از جانب اروپا» به تهران سفر خواهد کرد.
3	وزیر خارجه آلمان در این دیدار با بیان این که باید هر کاری برای کمک به تنش‌زدایی این وضعیت انجام داد، به سیاست دولت آمریکا در برابر ایران اشاره کرده و گفت: راهبرد فشار حداکثری از نظر ما امیدبخش نیست اما ما فشار بر ایران را افزایش داده‌ایم.
4	او همچنین از سفر وزیر خارجه اتریش به ایران استقبال کرد.
5	شالنبرگ نیز درباره مواضع کشورهای اروپایی در این باره اظهار کرد: مهم است که ما دیدگاه‌مان را تکرار کنیم، این که یک بار به بیان آن‌ها بپردازیم کفایت نمی‌کند.
6	بر اساس این گزارش، سفر وزیر خارجه اتریش به ایران در پی تعلل کشورهای اروپایی در عمل به تعهداتشان برای پیدا کردن راهکارهایی عملی به منظور کاهش تاثیر تحریم‌های آمریکا بر ایران انجام می‌شود.
7	این تحریم‌ها در پی خروج یک‌جانبه آمریکا از توافق هسته‌ای که میان ایران و پنج قدرت جهان انجام شده بود، اعمال شدند.
8	در پی این روند، ایران اعلام کرد که در چند گام تعیین‌شده تعهدات داوطلبانه‌ خود در توافق هسته‌ای را کاهش می‌دهد.
9	این اقدامات به گفته مقامات کشورمان بازگشت‌پذیر بوده و به محض عملی شدن تعهدات شرکای اروپایی برجام، متوقف شده و به حالت قبل باز خواهند گشت.
