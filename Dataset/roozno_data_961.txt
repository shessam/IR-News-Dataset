roozno_data###رییس قوه قضاییه: زندان‌های ما امروز هم امنیت دارند، هم سلامت / با امر رهبر معظم انقلاب و اقدام بنیادمستضعفان، ده ها هزار خانواده نیازمند زندانیان مورد حمایت معیشتی قرارمی گیرند###http://roozno.com//fa/news/421816/رییس-قوه-قضاییه-زندان‌های-ما-امروز-هم-امنیت-دارند-هم-سلامت-با-امر-رهبر-معظم-انقلاب-و-اقدام-بنیادمستضعفان-ده-ها-هزار-خانواده-نیازمند-زندانیان-مورد-حمایت-معیشتی-قرارمی-گیرند###[]###2020-04-13 13:25:00###۴۲۱۸۱۶###['رییس قوه قضاییه', 'زندان ها']
1
1	رییس قوه قضاییه با بیان اینکه جهش تولید نسخه شفا بخش اقتصاد کشور در پسا کرونا است، افزود: اولین گام در جهش تولید، اراده ملی و مشارکت عمومی و به میدان آمدن ظرفیت‌های مردمی است؛ آنچنان که در موضوع کرونا و تولید ملزومات بهداشتی تا امروز محقق شده است.
2	آیت الله رییسی گفت: با امر رهبر معظم انقلاب و اقدام بنیاد مستضعفان ده‌ها هزار خانواده نیازمند زندانیان مورد حمایت معیشتی قرار می‌گیرند.
3	به گزارش روز نوو : و به نقل از مرکز رسانه قوه قضاییه، آیت‎الله رئیسی در جلسه شورای عالی قوه قضاییه: جهش تولید نسخه شفابخش مشکلات اقتصادی در دوران پساکروناست، حفظ کرامت انسانی از اولویت‎های سال 99 دستگاه قضایی است که مردم باید آن را لمس کنند؛ نه یک توصیه اخلاقی.
4	با امر رهبر انقلاب و اقدام بنیاد مستعضفان ده‎ها هزار خانواده زندانیان نیازمند مورد حمایت معیشتی قرار می‎گیرند.
5	رئیس قوه قضاییه گفت: بیشترین دغدغه‎ دوران پساکرونا مربوط به مسائل و مشکلات اقتصادی است که به‎نظر ما استراتژی جهش تولید، داروی شفابخش و نسخه قابل اعتماد برای درمان آن است.
6	به گزارش مرکز رسانه قوه قضائیه، آیت‎الله سید ابراهیم رئیسی در جلسه صبح امروز شورای عالی قوه قضاییه با تبیین عوامل زمینه‎ساز برای ظهور منجی عدالت‎گستر، اظهار داشت: دستگاه قضایی به عنوان مسئول اجرای عدالت، باید عدالت در همه شئون به ویژه عدالت در کرامت انسانی را مورد توجه قرار دهد.
7	رئیس قوه قضاییه افزود: عدالت در کرامت انسانی از اولویت‎های دستگاه قضا در سال 99 است که پیگیری آن یک توصیه اخلاقی نیست، بلکه یک الزام برای همه اجزای قوه قضاییه است که ابعاد مختلف کرامت انسان را به‎گونه‎ای پاس دارند تا برای مردم محسوس و ملموس شود.
8	آیت‎الله رئیسی با قدردانی از رهبر فرزانه انقلاب برای بسیج همگانی در کمک مومنانه به آحاد جامعه به ویژه نیازمندان و فقرا، از نهادهای انقلابی همچون بنیاد مستضعفان نیز برای حرکت ارزشمند در این مسیر و توجه خاص به خانواده‎های‎ زندانیان نیازمند تقدیر کرد و متذکر شد: درست است کسی که جرمی انجام داده باید مجازات شود اما خانواده‎های آنها باید مورد التفات و حمایت قرار گیرند.
9	رئیس قوه قضاییه با اشاره به دغدغه‎های مهم دوران پساکرونا، اظهار داشت: بیشترین دغدغه‎ دوران پساکرونا مربوط به مسائل و مشکلات اقتصادی است و به‎نظر ما استراتژی جهش تولید، داروی شفابخش و نسخه قابل اعتماد برای درمان آن است.
10	آیت‎الله رئیسی با بیان این‎که ممکن است برخی بگویند چگونه از همین آغاز سال و با مشکلاتی که به وجود آمده، می‎توان جهش اقتصادی را تحقق بخشید؟، اظهار داشت: مردم با همدلی در مواجهه با ویروس منحوس کرونا نمونه‎ای عینی از امکان تحقق جهش تولید حتی با وجود بیماری کرونا را به نمایش گذاشتند که این حرکت ریشه در سبک زندگی اسلامی و ایرانی مردم دارد.
11	رئیس قوه قضاییه گفت: در نخستین روزهای شیوع کرونا، کشور با کمبود اقلام بهداشتی همچون ماسک، دستکش و مواد ضدعفونی کننده مواجه شد اما با حضور مردم در صحنه، کارگاه‎های تولیدی در مساجد و مدارس برپا شد و خط تولید بسیاری از کارخانه‎ها تغییر کرد تا اقلام موردنیاز کادر درمانی که در خط مقدم نبرد با بیماری بودند تأمین شود.
12	آیت‎الله رئیسی با بیان این‎که دولت‎مردان و مسئولان باید برای انجام کارهای بزرگ در دوران پساکرونا نیز همچون دوران شیوع کرونا از سرمایه‎های مردمی و ظرفیت‎های اجتماعی استفاده کنند، خاطرنشان کرد: اولین گام برای انجام هر کاری اراده ملّی است که در مواجهه با کرونا شاهد بروز و ظهور آن بودیم و مردم در هر کوی و برزن با احساس مسئولیت وارد عرصه تولید و خدمت شدند.
13	رئیس قوه قضاییه در بخش دیگری از سخنانش با تبریک 29 فروردین و روز ارتش اظهار داشت: برخلاف ارتش آمریکا که در منطقه مشغول تجاوزگری، خونریزی و فساد است، نیروهای مسلح جمهوری اسلامی و به ویژه ارتش ما در کنار مردم از زندگی آنها گره‎گشایی می‎کنند.
14	آیت‎الله رئیسی همچنین به وضعیت ناگوار حقوق بشر در شرایط شیوع بیماری کرونا در زندان‎ها و جوامع غربی اشاره کرد و گفت: قوه قضاییه ایران اسلامی برای حفظ سلامتی زندانیان در برابر کرونا به هزاران نفر از آنها مرخصی اعطا کرد که این کار مبتنی بر قانون اساسی و آموزه‎های دینی و رأفت اسلامی بود.
15	رئیس قوه قضاییه در مقابل به عملکرد بسیاری از کشورهای مدعی حقوق بشر به ویژه آمریکا در مواجهه با بیماری کرونا اشاره کرد و گفت: امروز بسیاری از کشورهای غربی که درگیر کرونا هستند، به‎جای توجه به مردم خود، توطئه کردند تا زندان‎های ایران را بی‎ثبات نشان دهند اما با عنایت خداوند، دسیسه‎های آنها شکست خورد و امروز زندان‎های ما از امنیت و سلامت کامل برخوردارند.
16	آیت‎الله رئیسی تصریح کرد: امروز ما در جایگاه مدعی حقوق بشر قرار داریم و آنها در جایگاه متهم نشسته‎اند و کسانی که مسائل جهانی را رصد می‎کنند، خوب است وضعیت حقوق انسان‎ها در جوامع غربی و ایران در ایام شیوع کرونا را بررسی کنند تا تفاوت نگاه انسانی و اسلامی به جامعه با نگاه غربی و غیرمسئولانه به مردم عیان شود.
17	در این جلسه، دکتر زارع‎پور رئیس مرکز آمار و انفورماتیک قوه قضاییه با اشاره به ابلاغ آیین نامه تعرفه حق الوکاله، حق المشاوره و هزینه سفر وکلای دادگستری از راه‎اندازی سامانه ثبت قراردادهای وکالت خبر داد و گفت که این سامانه موجب شفاف سازی فعالیت‎های مالی وکلا و موکان آنها خواهد شد.
18	حجت الاسلام درویشیان رئیس سازمان بازرسی کل کشور نیز گزارشی از جلسه مشترک با استانداران و مسئولان آرامستان‎های سراسر کشور و معاونین وزارت بهداشت برای ابلاغ دستورالعمل تغسیل و تدفین متوّفیان بیماری کرونا خبر داد که پیرو آن از ابتدای هفته در کل کشور، تدفین با یک شیوه واحد بر اساس موازین شرعی انجام می‎شود.
19	همچنین در این نشست و در پاسخ به تدبیر رهبر معظم انقلاب مبنی بر کمک مومنانه به نیازمندان و آسیب‌دیدگان از بیماری کرونا، مسئولان عالی قضائی کشور، ۲۰ درصد از حقوق ماهانه خود را به مدت سه ماه به کمک وحمایت از نیازمندان و آسیب‌دیدگان این بیماری اختصاص دادند‌.
