mashregh###قتل عام نیروهای مزدور عربستان در استان مارب/خاطرات تلخ مزدوران سعودی از برگزاری رژه +فیلم و عکس###https://www.mashreghnews.ir/news/1033161/قتل-عام-نیروهای-مزدور-عربستان-در-استان-مارب-خاطرات-تلخ-مزدوران###['جهان']###2020-01-20 19:32:00###['1033161']###['یمن', 'عربستان', 'انصارالله یمن', 'ائتلاف سعودی', 'منصور هادی', 'استان لحج', 'ارتش عربستان', 'موشک بالستیک', 'موشک پاتریوت', 'استان مآرب', 'یگان پهپادی ارتش یمن', 'امارات', 'القاعده', 'یگان موشکی ارتش یمن', 'پهپاد', 'موشک توچکا', 'پادگان الصافر', 'ارتش امارات', 'شهر جده عربستان', 'پهپاد قاصف K2', 'تحولات منطقه', 'تحولات یمن']
3
1	اگرچه در ماه‌های گذشته درگیری‌ها در خاک یمن تا حدودی فروکش کرده است اما حملات هوایی و جنایات نیروی هوایی عربستان و برخی گروه‌های تحت حمایت این کشور علیه مردم غیرنظامی یمن موجب شده است تا نیروهای مردمی این کشور به تلافی این اقدامات حملاتی هدفمند را علیه مواضع مزدوران آل سعود در مناطق مختلف این کشور ترتیب دهند.
2	روز شنبه هفته جاری یگان پهپادی ارتش یمن با استفاده از پهپادهای قاصف K۲ یک پادگان آموزشی را در شمال استان مارب هدف قرار دادند.
3	بر اساس اعلام وزارت خارجه دولت مستعفی یمن، در حمله شنبه شب انصارالله یمن به اردوگاه نیروهای ائتلاف سعودی در شمال مارب بیش از ۱۰۰ نفر کشته و ده‌ها نفر دیگر نیز مجروح شدند.
4	سرتیپ سلیمان السمکی فرمانده نیروهای ویژه ارتش وابسته به منصور هادی، از جمله افراد کشته شده در این حمله است.
5	حملات هدفمند یگان موشکی و پهپادی انصارالله به محل تجمع و یا رژه‌های نظامی گروه‌های مزدور وابسته به عربستان و دولت مستعفی منصور هادی رییس جمهور سابق این کشور سابقه‌ای طولانی داشته و از نخستین سال آغاز درگیری‌ها در این کشور موارد درخشانی را در کارنامه ارتش و نیروهای مردمی یمن ثبت کرده است.
6	در تاریخ ۴ سپتامبر ۲۰۱۵ میلادی یگان موشکی ارتش یمن یک تیر موشک بالستیک OTR۲۱ توچکا را به سمت پادگان نظامی بزرگ الصافر در استان مارب شلیک می‌کند.
7	این پادگان به عنوان بزرگترین مقر مشترک نیروهای ائتلاف در خاک یمن شناخته میشد.
8	موشک با اصابت به انبار مهمات این پادگان و انفجاری عظیم موجب کشته و زخمی شدن صدها نظامی عضو ائتلاف از جمله ۴۵ سرباز اماراتی، ۱۰ سرباز سعودی، ۵ بحرینی و ده ها نفر از نیروهای وابسته به منصور هادی شد.
9	واقعه پادگان الصافر به حدی تاثیر گذار بود که باعث تغییر رویه ارتش امارات و احتیاط و محدودیت شدید آنها در ادامه عملیات نظامی در خاک یمن شد.
10	همچنین پس از این واقعه ارتش عربستان از ترس حملات بعدی انصارالله، اقدام به استقرار یک واحد پدافندی موشک پاتریوت در این محل کرد.
11	ژانویه سال ۲۰۱۹ میلادی، انصارالله یمن با استفاده از یک فروند پهپاد انتحاری قاصف K۲ تجمع فرماندهان نیروهای ائتلاف سعودی را در پایگاه هوایی العند در استان لحج به هنگام برگزاری رژه مورد حمله قرار داد و در پی این حمله دستکم ۵ نفر از فرماندهان و افراد درجه بالای ارتش منصور هادی کشته شدند.
12	گفتنی است این پایگاه هوایی محلی برای عملیات پهپادهای امریکایی در خاک یمن و هدف قرار دادن رهبران القاعده در سالهای گذشته بود.
13	در واقع این عملیات آغاز به کار و معرفی پهپاد جدید انصارالله یعنی پهپاد قاصف K۲ بود.
14	پهپادی که در ادامه معادلات نبردهای یمن را دستخوش تغییرات بسیاری کرد.
15	در فیلمی که از عملیات این پهپاد بر فراز مراسم منتشر شد، مشخص بود که پهپاد فوق از سر جنگی ترکش شونده که به شکل هوشمندی در ارتفاع پایین بالای هدف فعال میشود استفاده کرده است تا حداکثر تلفات را به افراد حاضر در این مقر وارد کند.
16	در نخستین ساعات پس از حمله، رسانه های وابسته به دولت منصور هادی تنها اسامی برخی افراد رده پایین و عادی کشته شده را منتشر میکردند اما در روزهای بعد به تدریج اسامی فرماندهان بزرگ وابسته به عربستان و امارات نیز منتشر شد.
17	محمد صالح طماح که از سال ۲۰۱۸ توسط منصور هادی به سمت رئیس سازمان اطلاعات نظامی منصوب شده بود از نخستین افرادی بود که ساعاتی پس از این حمله بر اثر خونریزی شدید ناشی از اصابت ترکش به ناحیه شکم کشته شد.
18	سرلشکر ناصر بارویس از فرماندهان ارتش منصور هادی و سرپرست بخش عملیات نظامی نیروهای ائتلاف سعودی که در این حمله به شدت زخمی شده و به بیمارستانی در شهر جده عربستان منتقل شده بود بر اثر شدت جراحات وارده به هلاکت رسید.
19	همچنین سرلشکر صالح الزندانی جانشین رییس ستاد کل نیروهای ارتش منصور هادی چند هفته پس از این واقعه و علی رغم تلاش فراوان پزشکان سعودی برای نجات وی جان خود را از دست داد.
