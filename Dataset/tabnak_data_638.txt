tabnak_data###سودان با خانواده‌های قربانیان ناوشکن آمریکایی توافق کرد###https://www.tabnak.ir/fa/news/958718/سودان-با-خانواده‌های-قربانیان-ناوشکن-آمریکایی-توافق-کرد###[]###2020-02-13 18:58:00###۹۵۸۷۱۸###['سودان', 'آمریکا', 'ناوشکن']
1
1	دولت انتقالی سودان از امضای توافق سازش با خانواده‌های قربانیان حادثه ناوشکن آمریکایی"یو اس اس کل"( uss cole ) خبر داد.
2	به گزارش ایسنا، به نقل از شبکه الجزیره، دولت انتقالی سودان با اشاره به حادثه ناوشکن آمریکایی "یواس‌اس کل"که همچنان طرح دعاوی آن علیه سودان در دادگاه‌های آمریکایی ادامه دارد، از انعقاد توافقی با خانواده‌های قربانیان در هفتم فوریه جاری خبرداد.
3	در بیانیه منتشر شده از سوی وزارت دادگستری سودان آمده است که در توافقنامه سازش منعقد شده، به صراحت بر عدم مسئولیت‌ داشتن دولت در این حادثه و یا هرگونه حوادث و اقدامات تروریستی دیگر تاکید شده است.
4	وزارت دادگستری سودان در این بیانیه افزود، با توجه به تمایل این کشور برای خاتمه دادن به ادعاهای تاریخی مرتبط با تروریسم که نظام سابق در آن دخیل است وارد این سازش شد تا شروط وضع شده از سوی دولت آمریکا برای حذف نام سودان از لیست تروریسم و عادی‌سازی روابط با ایالات متحده و دیگر کشورهای جهان را کسب نماید.
5	ناوشکن نیروی دریایی ایالات متحده آمریکا در ۱۲ اکتبر ۲۰۰۰ هدف حمله‌ای تروریستی قرار گرفت.
6	این انفجار در حالی انجام شد که این ناوشکن آمریکایی در لنگرگاه عدن یمن مشغول سوخت‌گیری بود و در نتیجه آن ۱۷ ملوان آمریکایی کشته و ۳۹ نفر زخمی شدند.
7	این حمله انتحاری توسط یک قایق حامل مواد منفجره در نزدیکی ناوشکن صورت گرفت.
8	سازمان القاعده مسئولیت این حمله را بر عهده گرفت.
9	یک قاضی ایالات متحده، سودان را در حمله مسئول دانست و دیگری ۱۳ میلیون دلار از دارایی‌های مسدود شده سودان را به بستگان کشته شدگان داد.
10	آمریکا در سال ۱۹۹۳ سودان را به دلیل میزبانی دولت عمر البشیر از اسامه بن لادن، موسس القاعده در فهرست کشورهای حامی تروریسم قرار داد.
