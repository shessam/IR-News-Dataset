tabnak_data###برای فرار از «کرونا» چشم انتظار مسئولان نمانده و این اقدامات را به کار ببندید###https://www.tabnak.ir/fa/news/955546/برای-فرار-از-کرونا-چشم-انتظار-مسئولان-نمانده-و-این-اقدامات-را-به-کار-ببندید###['اجتماعی', 'اجتماعی']###2020-01-30 14:59:00###۹۵۵۵۴۶###['ویروس کرونا', 'سرایت', 'پیشگیری']
10
1	با مشاهده یک مورد ابتلا به ویروس کرونا در امارات متحده عربی، حالا نگرانی‌ها در این باره در کشورمان به بالاترین میزان خود رسیده است؛ نگرانی‌هایی که گمان می‌کنیم مسئولان وظیفه دارند رفعشان کنند، در حالی که خودمان می‌توانیم به آن‌ها پایان دهیم.
2	به گزارش «تابناک»؛ آن گونه که مقامات چینی و گزارش‌های سازمان جهانی بهداشت نشان می‌دهد، تحقیقات جدید درباره ویروس جدید کرونا، حکایت از مصونیت کودکان در برابر این ویروس و همچنین شروع ماجرا از خفاش‌ها دارد؛ موجوداتی که در سبد غذایی اهالی ووهان (شهری که در شرق چین واقع شده و کانون شیوع این ویروس جدید است) قرار دارند.
3	البته تحقیقات درباره این بیماری در ابتدای راه است و بعید نیست یافته‌های این روز‌ها درباره اش، حتی در آینده‌های نزدیک نقض شوند؛ اما آنچه اهمیت دارد، نگرانی روزافزون مردمان کشور‌های دور و نزدیک از گسترش و شیوع این ویروس و بیماری مرگباری است که می‌آفریند.
4	مثل نگرانی ایرانیان از کوچ این ویروس به کشورمان که موجب شده از چند روز پیش بررسی سلامت مسافران ورودی از چین در فرودگاه در کشورمان در دستور کار قرار گیرد تا مبادا کرونا به ایران برسد و موجب بروز بحران شود؛ بحرانی مشابه آنچه در چین به وقوع پیوسته و موجب شکل گیری قرنطینه‌هایی به وسعت چند شهر شده است.
5	اما به راستی چاره چیست؟ آیا باید منتظر بمانیم تا مسئولان از ورود این ویروس به کشورمان جلوگیری کنند یا همان گونه که وزیر بهداشت گفته، مقابله با ورود آن مقدور نیست و بهتر است خودمان برای مصون ماندن خودمان دست به کار شویم و اقداماتی پیشگیرانه را در دستور کار قرار دهیم؟ظاهرا پاسخ دوم، پاسخ معقول تری است، به ویژه زمانی که می‌بینیم تنها راه خلاصی مان از این نگرانی، مراقبت‌هایی است که خودمان اعمال می‌کنیم.
6	مراقبت‌هایی که مقدمه اتخاذشان علم به این موضوع است که ویروس اخیر، هفتمین ویروس کشف شده از خانواده ویروس‌های کروناست که از ویروس سرماخوردگی معمولی تا عامل بیماری سارس را شامل می‌شوند.
7	یا این نکته مهم که ویروس اخیر شباهت زیادی به ویروسی که سارس، یا همان سندروم تنفسی حاد را موجب می‌شود دارد؛ همان بیماری‌ که نشانه هایش، تب، سرفه، نفس نفس زدن و تنگی نفس است و در سال ۲۰۰۲ در چین بیش از ۸ هزار تن گرفتارش شدند و حدود ده درصد آن‌ها (۷۷۴ تن) جان باختند.
8	به این نکات کلیدی، احتمال انتقال این ویروس به افراد دیگر در دوره نهفتگی را هم باید افزود که در ابتلای بالغ بر ۳ هزار نفر به این ویروس در موج نخست فراگیری ویروس در چین، نقش بسزایی داشته است.
9	آمار و ارقامی رو به افزایش که اگر بدانیم این ویروس به سادگی از انسان به انسان منتقل نمی‌شود، مهم‌تر به نظر می‌رسد.
10	البته در روز‌های ابتدایی بروز بحران در چین، همگان بر این باور بودند که ویروس جدید از انسان به انسان منتقل نمی‌شود و برای اثبات غلط بودن این گزاره زمان نسبتا زیادی تلف شد، اما حالا تردیدی نیست که این ویروس منجر به عفونت ریه شده و بعد از آن با سرفه، شرایط سرایتش به دیگران فراهم می‌شود.
11	مجموعه اطلاعاتی که با علم به آن‌ها، می‌شود از ابتلای به این ویروس و سرایت و تکثیرش جلوگیری کرد؛ چه مسئولان در مبادی ورودی تدابیر لازم را اندیشیده باشند و چه راه ورود ویروس به کشور به هر دلیل باز شده باشد.
