tabnak_data###نیمی از پزشکان به کارتخوان مجهز شدند###https://www.tabnak.ir/fa/news/957764/نیمی-از-پزشکان-به-کارتخوان-مجهز-شدند###['اقتصادی', 'داخلی']###2020-02-09 07:24:00###۹۵۷۷۶۴###['پزشکان', 'کارتخوان', 'مجلس']
1
1	سرپرست دفتر تنظیم مقررات و نظارت بر برون‌سپاری سازمان امور مالیاتی از ثبت‌نام بیش از ۵۰ درصد از مشمولان حوزه درمان تا پایان دی امسال در سامانه فروشگاهی خبر داد.
2	کوروش محمدی در گفت‌وگو با ایسنا، اظهار کرد: تا پایان دی امسال بیش از ۵۰ درصد از مشمولان حوزه درمان به عنوان قشر فرهیخته و قانون‌مدار جامعه، ضمن استقبال قابل قبولی از قانون در سامانه فروشگاهی ثبت‌نام کرده‌اند.
3	اما باتوجه به تعاملات وسیع با متولیان حوزه درمان، در حال حاضر درصد مزبور پایین‌تر از انتظار سازمان امور مالیاتی و جامعه است که امیدواریم در روزهای آینده شاهد افزایش نصب و کاربرد سامانه فروشگاهی (دستگاه کارتخوان) از سوی آن‌ها باشیم.
4	وی با بیان به اینکه مراکز پاسخگویی ۱۵۲۶ در ادارات کل امور مالیاتی علاوه بر پاسخگویی به پرسش‌ها و ابهامات مؤدیان، آماده دریافت شکایات مردمی در صورت مشاهده تخلف هستند، گفت: طبق تبصره ۲ ماده ۱۶۹ قانون مالیات‌های مستقیم، عدم اجرای حکم این تبصره (که در خصوص استفاده مؤدیان از صندوق فروش و تجهیزات مشابه توسط اشخاص فراخوان شده است) موجب تعلق جریمه‌ای به میزان دو درصد فروش برای مشمولان این طرح می‌شود.
5	این مقام مسئول در سازمان امور مالیاتی در پایان خاطرنشان کرد: در ماده ۲۷۴ قانون فوق به تفضیل موارد جرم مالیاتی در این زمینه درج شده است که شامل تنظیم دفاتر، اسناد و مدارک خلاف واقع و استناد به آن، اختفای فعالیت اقتصادی و کتمان درآمد حاصل از آن یا امتناع از انجام تکالیف قانونی مبنی بر ارسال اطلاعات مالی موضوع ماده ۱۶۹ مکرر به سازمان امور مالیاتی کشور و وارد کردن زیان به دولت با این اقدام است.
6	به گزارش ایسنا، طبق مصوبه مجلس شورای اسلامی در قانون بودجه سال ۱۳۹۸، فعالان حوزه درمان از جمله پزشک، دندان پزشک، داروساز، پیراپزشک، دامپزشک و زیر گروه‌هایی مثل ماماها، فیزیوتراپ‌ها، شنوایی سنجی، بینایی سنجی و امثال این‌ها که مجوز فعالیت آن‌ها توسط وزارت بهداشت، درمان و آموزش پزشکی، سازمان نظام پزشکی ایران یا سازمان نظام دامپزشکی و سازمان دامپزشکی صادر می‌شود، از ابتدای سال ۱۳۹۸ مکلف به استفاده از ثبت‌نام و استفاده از سامانه فروشگاهی هستند.
