tabnak_data###درگیری‌ نیروهای امنیتی و معترضان لبنانی اطراف ساختمان پارلمان لبنان###https://www.tabnak.ir/fa/news/954939/درگیری‌-نیروهای-امنیتی-و-معترضان-لبنانی-اطراف-ساختمان-پارلمان-لبنان###[]###2020-01-27 14:05:00###۹۵۴۹۳۹###['لبنان', 'پارلمان', 'نیروهای امنیتی']
1
1	تظاهرکنندگان لبنانی که تاکید کرده‌اند اجازه نخواهند داد جلسه پارلمان برای بررسی بودجه سال ۲۰۲۰ برگزار شود، با نیروهای امنیتی در نزدیکی ساختمان پارلمان لبنان درگیر شدند.
2	به گزارش ایسنا، به نقل از سایت روزنامه عربی ۲۱، معترضان لبنانی به سوی نیروهای امنیتی که مسیر منتهی به پارلمان را امروز (دوشنبه) همزمان با جلسه پارلمان این کشور برای بررسی بودجه سال ۲۰۲۰ بستند، به سوی این نیروها سنگ پرتاب کردند.
3	نیروهای امنیتی نیز برای متفرق کردن آنها متوسل به زور شدند.
4	صلیب سرخ لبنان اعلام کرد، چهار فرد در پی مصدومیت در اعتراض‌های اطراف ساختمان پارلمان به بیمارستان منتقل شدند.
5	برخی معترضان تشکیل دولت جدید را که اخیرا تشکیل شد، رد کرده و نخبگان سیاسی را به نادیده گرفتن خواسته‌هایشان از جمله تشکیل دولتی مستقل از سیاستمداران و مبارزه با فساد متهم می‌کنند.
6	پیشتر تظاهرکنندگان لبنانی وعده داده بودند با بستن مسیرهای منتهی به ساختمان پارلمان این کشور، اجازه رسیدن نمایندگان به این ساختمان و برگزاری جلسه بررسی بودجه سال ۲۰۲۰ را نخواهند داد و با توجه به اینکه آنها پیش از این در بستن این مسیرها موفق عمل کرده بودند، نیروهای امنیتی لبنان تدابیر امنیتی شدیدی را در ورودی‌های مسیرهای منتهی به ساختمان پارلمان این کشور که قرار است جلسه بررسی بودجه کل سال ۲۰۲۰ برگزار شود، در پیش گرفتند.
7	فراخوان‌های متعددی در شبکه‌های اجتماعی برای تجمع در تمامی ورودی‌های ساختمان پارلمان برای ممانعت از ورود نمایندگان به آن منتشر شدند.
8	به نوشته روزنامه النهار لبنان، تظاهرکنندگان جلسه بررسی و تصویب بودجه را ادامه رویکرد اقتصادی دولت‌های قبلی دانستند.
9	معترضان لبنانی فراخوان دادند امروز (دوشنبه) یک زنجیره انسانی در اطراف ساختمان پارلمان برای جلوگیری از ورود نمایندگان تشکیل شود.
10	در این راستا نیروهای امنیتی لبنان مسیر عبور و مرور خودروها در خیابان‌های منتهی به بازارهای بیروت از خیابان ساختمان استانداری تا مقابل ساختمان "النهار" را مسدود کردند.
11	این نیروها از موانع بتنی و آهنی برای ممانعت از ورود تظاهرکنندگان به میدان النجمه استفاده کردند.
12	طبق گزارش خبرگزاری رسمی لبنان، سعد حریری، نخست وزیر سابق لبنان پس از دیدار با حسان دیاب، نخست وزیر این کشور حفظ ماهیت مسالمت‌آمیز تظاهرات را خواستار شد.
13	حریری گفت: می‌خواهم یک نکته را به جوانانی که تظاهرات می‌کنند و برای بیان احساسات خود به خیابان‌ها می‌آیند، بگویم: هر کسی حق دارد احساس خود را بیان کند، ما زمانی که رفیق حریری به شهادت رسید به سمت هیچ کسی سنگ پرتاب نکردیم.
14	امیدوارم تمام کسانی که نظر و احساس خود را بیان می‌کنند، از راه مسالمت‌آمیز باشد زیرا ارتش متعلق به ما و همه لبنانی‌ها و نیروهای امنیتی برای تمام مردم لبنان هستند، امیدوارم تمام کسانی که می‌خواهند نظر خود را بیان کنند، آن را در تظاهرات مسالمت‌آمیز ابراز کنند، این چیزی است که از همه می‌خواهم.
15	وی افزود: دیاب، جانشین من در پست نخست وزیری در حال رایزنی‌هایی برای تشکیل کابینه جدید است.
16	قرار است جلسه یاد شده ساعت ۱۱ به وقت لبنان به درخواست رئیس پارلمان این کشور برگزار شود.
17	با تشکیل کابینه جدید تاریخ برگزاری جلسه بررسی بودجه سال ۲۰۲۰ تغییر نکرد و نبیه بری، رئیس پارلمان این کشور تاکید کرد، جلسه در تاریخ خود برگزار می‌شود و به تعویق نمی‌افتد و به این ترتیب اعضای کابینه حسان دیاب در جلسه بررسی و تصویب بودجه که موجب خشم مردم لبنان شده است، حضور خواهند یافت.
18	حضور اعضای کابینه دیاب در جلسه بررسی بودجه انتقادها و سوال‌های زیادی را درباره قانونی بودن حضور آنها پیش از برگزاری جلسه رای اعتماد ایجاد کرده است.
19	انتظار می‌رود پارلمان به بودجه تنظیم شده توسط دولت حریری که اکتبر استعفا کرد، رای دهد.
