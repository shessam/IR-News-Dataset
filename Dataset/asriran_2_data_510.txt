asriran_2_data###چربی‌سوزی باعث محرومیت یک فوتبالیست شد###https://www.asriran.com/fa/news/704627/چربی‌سوزی-باعث-محرومیت-یک-فوتبالیست-شد###['ورزشی']###2019-12-21 14:06:00###۷۰۴۶۲۷###['دوپینگ', 'لیگ برتر']
4
1	یک فوتبالیست لیگ‌ برتری به علت استفاده از قرص چربی سوز که در فهرست مواد غیرمجاز کمیته مبارزه با دوپینگ قرار دارد، به مدت ۴ سال از هرگونه فعالیت ورزشی محروم شد.
2	به گزارش خبرورزشی، محسن فیاض بخش، بازیکن شاهین شهرداری بوشهر از سوی کمیته مبارزه با دوپینگ به علت استفاده از مواد غیرمجاز، به مدت ۴ سال از هرگونه فعالیت ورزشی محروم شد.
3	پیش از این اتفاقات، فیاض‌بخش به عنوان یکی از بازیکنان شاهین توانست به همراه این تیم به لیگ نوزدهم صعود کند و قراردادش در ابتدای فصل جاری با دستور عبدالله ویسی تمدید شد.
4	او در هفته نخست مسابقات لیگ برتر برابر سپاهان نیز روی نیمکت حضور داشت، اما فرصت بازی کردن را پیدا نکرد و در نهایت با حکم ستاد مبارزه با دوپینگ، تا زمان رای و آزمایش مجدد از هرگونه فعالیت ورزشی تعلیق شد.
5	تست خون این بازیکن بهمن ۱۳۹۷ و در خلال بازی‌های شاهین در لیگ دسته یک گرفته شد، اما به علت محدودیت‌های مالی و تحریم‌ها، جواب آزمایش‌های فیاض‌بخش بعد از گذشت ۱۰ ماه صادر شده و او به مدت چهارسال قادر به هیچ گونه فعالیت ورزشی نیست.
6	محسن فیاض بخش، درباره علت استفاده از مواد غیرمجاز گفت: سال گذشته به علت پارگی رباط صلیبی مدتی از ورزش دور بودم و با اضافه وزن مواجه شدم.
7	به همین دلیل برای کاهش وزن از چربی‌سوز استفاده کردم تا زودتر به مرز آمادگی برسم.
8	وی در پاسخ به این سوال که آیا این دارو‌ها را با مشورت پزشک استفاده کرده است یا خیر؟ گفت: در آن دوران به صورت شخصی تمرین می‌کرد و از چندین مواد نیروزا استفاده کردم که یکی از آن‌ها در فهرست دارو‌های غیرمجاز ستاد مبارزه با دوپینگ بود.
9	بازیکن شاهین بوشهر یادآور شد: بعد از صعود به لیگ برتر، قراردادم تمدید شد و حتی در هفته نخست لیگ برتر در بازی با سپاهان روی نیمکت شاهین بودم، اما بازی نکردم.
10	بعد از بازی از ستاد مبارزه با دوپینگ من را فراخواندند و من به تهران رفتم.
11	ابتدا فکر می‌کردم به علت عمل رباط صلیبی از دارو‌های غیرمجاز استفاده کردم و به همین دلیل سند و مدرک بردم، اما مشخص شد که این موضوع به خاطر استفاده از دارو‌های چربی‌سوز بوده است.
12	فیاض‌بخش هم‌چنین درباره این که آیا امکان بخشش این محرومیت چهار ساله وجود دارد؟ گفت: نمی‌دانم.
13	قرار است مدارک دیگری را ارائه بدهم و صحبت کنم تا شاید بخشی از محرومیت را تعلیق کنند.
14	هنوز چیزی نگفته‌اند.
15	این فوتبالیست درباره حق و حقوق باشگاه شاهین شهرداری بوشهر نیز اظهار کرد: باشگاه شاهین که کاری نکرد.
16	خودم دنبال کارهایم رفتم.
17	آن‌ها حقوق سال گذشته من را نداده‌اند.
18	وضع مالی خودشان هم چندان خوب نیست.
19	او درباره این که آیا تمریناتش را با شاهین انجام می‌دهد یا به صورت شخصی آمادگی خودش را حفظ می‌کند؟ گفت: خودم جدا تمرین می‌کنم.
20	فعلا نمی‌توانم در کنار تیمی باشم، چون محروم هستم.
