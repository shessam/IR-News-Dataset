roozno_data###سکوت جامعه بین‌الملل ائتلاف سعودی را گستاخ‌تر کرده است###http://roozno.com//fa/news/413820/سکوت-جامعه-بین‌الملل-ائتلاف-سعودی-را-گستاخ‌تر-کرده-است###[]###2020-02-16 13:14:00###۴۱۳۸۲۰###['موسوی', 'ائتلاف سعودی']
1
1	سخنگوی وزارت امور خارجه حمله نیروهای ائتلاف به شهر المصلوب یمن را محکوم کرد و گفت: سکوت جامعه بین‌المللی نسبت به این جنایات جنگی، عاملان آنها را در کشتار بیشتر غیرنظامیان گستاخ‌تر کرده است.
2	به گزارش روز نو ، سیدعباس موسوی سخنگوی وزارت امور خارجه حمله جنایتکارانه نیروهای ائتلاف به رهبری عربستان سعودی به شهر المصلوب واقع در استان جوف یمن که منجر به شهادت و مجروح شدن ده‌ها نفر غیرنظامی از جمله زنان و کودکان شد را به شدت محکوم و با خانواده قربانیان و مردم مظلوم یمن ابراز همدردی کرد.
3	وی افزود: در چند سال گذشته بارها شاهد بوده‌ایم هر زمان نیروهای ائتلاف به رهبری سعودی و یا همپیمانان آنها در جبهه‌های جنگ دچار شکست‌های مفتضحانه ای می‌شوند با سلاح‌های آمریکایی اقدام به کشتار ناجوانمردانه زنان و کودکان و غیرنظامیان می‌کنند و فاجعه می‌آفرینند که جنایت روز گذشته در استان جوف نمونه‌ای از ده‌ها جنایت جنگی آنان است.
4	سخنگوی وزارت امور خارجه با تاکید بر اینکه فاجعه انسانی در یمن باید پایان یابد، اظهار داشت: سکوت جامعه بین المللی نسبت به این جنایات جنگی، عاملان آنها را در کشتار بیشتر غیرنظامیان گستاخ‌تر کرده و موجب استمرار زیر پا گذاشتن تمامی قوانین بین المللی و حقوق بشری شده است.
