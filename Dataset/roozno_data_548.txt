roozno_data###سكوت همسر اول دكتر محمدعلى نجفى شكست/اظهارات خواندنى سرور تابشيان###http://roozno.com//fa/news/417724/سكوت-همسر-اول-دكتر-محمدعلى-نجفى-شكستاظهارات-خواندنى-سرور-تابشيان###[]###2020-03-10 16:48:00###۴۱۷۷۲۴###['محمدعلی نجفی', 'همسراول']
1@@@2@@@3@@@4@@@5@@@6@@@7@@@8@@@9
1	سكوت همسر اول دكتر محمدعلى نجفى شكست/اظهارات خواندنى سرور تابشيانشرق: نام سرور تابشیان زنی میانه‌قد و میان‌سال است؛ زاده شده در خانواده‌ای دانشگاهی.
2	او بسیار مقتدر و در عین حال مهربان صحبت می‌کند.
3	«مامان جان» تکیه‌کلام زنی است با چشمان پرنفوذ.
4	او را در یک کافه به همراه دامادش، شاهد ببری که از ابتدای پرونده محمدعلی نجفی پیگیر آن بود، ملاقات کردیم.
5	تابشیان با مانتوی بافت و روسری سیاه‌رنگ بسیار ساده مقابل ما نشست.
6	زنی که هنوز انگشتری تعهد و عشق به محمدعلی نجفی را در دست چپش دارد، بالاخره سکوت را شکست تا به سؤالات زیادی پاسخ دهد و بگوید چطور با شدید‌ترین بحرانی که ممکن است زندگی یک زن را فروبپاشد، مواجه شد و آن را کنترل کرد.
7	سرور تابشیان فقط بحرانی که خودش را احاطه کرده ‌بود کنترل نکرد؛ او یکی از کلیدی‌ترین مهره‌هایی بود که در به‌ صلح‌رسیدن با خانواده استاد نقش‌ داشت.
8	او می‌گوید در ۴۲ سال زندگی عاشقانه با «علی» پنج بار هم صدای این مرد بلند نشد.
9	هرچند او خودش را با نام فامیل نجفی معرفی می‌کند اما شخصیت مستقل سرور تابشیان با وجود اینکه همسرش یک چهره سیاسی بود، نام فامیل خودش را پررنگ‌تر کرد و همه او را خانم تابشیان صدا می‌زنند.
10	خطوط گاه عمیق روی صورت کاملا دست‌نخورده سرور تابشیان رد رنج‌ها و تلخی‌های نهفته‌ای را به رخ می‌کشد.
11	رنجی که پشت لبخند همیشگی روی لبانش پنهان شده‌ است.
12	او زنی است که تاروپود محمدعلی نجفی را به خوبی بلد است و چیزهایی از خصوصیات خوب و بد نجفی می‌گوید که شاید خودش تا به حال نمی‌دانسته ‌است.
13	او از یک‌سال‌و‌نیم گذشته به عنوان روز‌های «تلخ، سخت و وحشتناک» یاد می‌کند.
14	وقتی می‌پرسیم چرا سکوت کرد و چرا دست حمایتش را همچنان روی شانه‌های محمدعلی نجفی گذاشت، پاسخ می‌دهد: حتما علی دلیلی برای کارهایش دارد، خداوند با صابران است.
15	خانم تابشیان اجازه بدهید از آغاز زندگی مشترک شما شروع کنیم؛ با آقای نجفی چطور آشنا شدید؟به گزارش روز نو :تابستان سال ۵۵ بود و من ۲۱ساله بودم که آقای نجفی از آمریکا به ایران آمد.
16	چون خواهرش زندانی سیاسی زمان شاه بود، برای دلداری به خانواده‌اش به ایران آمده ‌بود.
17	من در آن زمان دانشجو بودم.
18	از طریق یکی از خانم‌هایی که استاد دانشگاه و دوست مشترک من و آقای نجفی بودند، با هم آشنا شدیم و این آشنایی هم کاملا اتفاقی بود.
19	آن خانم همسرشان هم‌کلاسی آقای نجفی در دانشگاه M.
20	I.
21	T بودند.
22	بعد‌ها آن خانم به من گفتند آقای نجفی گفته‌ بود اصلا قصد ازدواج ندارد چون شخص ایدئال از نظر او سخت پیدا می‌شود.
23	آقای نجفی گفته ‌بود دوست دارد همسرش در رشته علوم انسانی تحصیل کرده ‌باشد، از خانواده‌ای مذهبی و خودش هم فردی مذهبی باشد.
24	وقتی این مشخصات را گفته ‌بود، همسر آن آقا من را با آقای نجفی آشنا کرد.
25	البته ما خیلی سریع ازدواج کردیم؛ حدود ۲۳ روز از آشنایی تا ازدواج ما طول کشید و بعد من به آمریکا رفتم و مدتی بعد ۱۰ واحد باقی‌مانده از دوران لیسانسم را گذراندم.
26	خودتان در چه رشته‌ای تحصیل کرده‌اید؟من لیسانسم مشاوره بود و در آمریکا فوق لیسانس کانسلینگ می‌خواندم اما همان زمان انقلاب شد و شهید چمران به علی ‌پیشنهاد دادند به ایران برگردید.
27	تصمیم گرفتیم برگردیم.
28	من درسم را نیمه رها کردم و به ایران آمدیم، بعد از چند سال در ایران فوق لیسانس روان‌شناسی تربیتی خواندم.
29	یادم می‌آید آن زمان که تصمیم گرفتیم به ایران برگردیم، استاد راهنمای دوره دکترای علی وقتی شنید علی می‌خواهد به ایران برگردد، گریه کرد.
30	این موضوع خیلی برای من عجیب بود که مردی با آن رتبه علمی و جایگاه جهانی گریه کرد و به علی گفت برنگرد؛ سال‌ها طول می‌کشد که من همکاری مثل تو پیدا کنم، نرو و بمان اما علی قبول نکرد.
31	چند سال بعد همایشی در ایتالیا برگزار شد که البته هر چند سال یک بار برگزار می‌شود و استادان برجسته دنیا را در آن همایش جمع می‌کنند تا آخرین تحولات ریاضی دنیا را به آنها آموزش دهند و درباره آخرین دستاوردهای دانش ریاضی گفت‌وگو کنند.
32	علی هم به آن همایش دعوت شد.
33	شاید باورتان نشود اما وقتی متوجه شدند استاد راهنمای دکترای علی کیست و علی چه کارهایی کرده ‌است، از علی خواستند برای آن استادان تدریس کند.
34	علی بسیار کم‌سن بود.
35	آمفی‌تئاتر پر بود و مردهای فول‌پروفسور ریاضی بودند.
36	علی با آن سن کم باید برای آنها تدریس می‌کرد.
37	من وقتی شنیدم، گفتم علی قبول کردی!
38	گفت خب کاری ندارد.
39	می‌روم و چیزهایی را که بلد هستم یاد می‌دهم؛ نگرانی ندارد!
40	علی آن‌قدر بر دانشی که داشت مسلط بود که اعتماد‌به‌نفس درس‌دادن به جماعتی فول‌پروفسور را داشت.
41	یادم می‌آید نشسته ‌بودم و مدام آیت‌الکرسی می‌خواندم و دعا می‌کردم که مبادا علی موفق نشود.
42	بعد از پایان کلاس چنان برای او دست زدند و تشویقش کردند که دیگر من در مواقع استراحت پس از کلاس‌ها علی را نمی‌دیدم؛ همیشه شاگردانی دورش بودند و با او صحبت می‌کردند.
43	علی همیشه باعث غرور و افتخار من بود.
44	شما به ارتباط آقای نجفی و دکتر چمران اشاره کردید؛ از این ارتباط بیشتر برایمان بگویید.
45	علی در آمریکا معاون فرهنگی انجمن اسلامی دانشجویان آمریکا و کانادا بود و با تمام شهرها ارتباط داشتیم و بچه‌ها همه می‌آمدند؛ راستش خانه ما پاتوق بود.
46	علی در جلسات با آقای چمران آشنا شده‌ بودند و این آشنایی به چنان صمیمیتی در کار و رابطه دوستانه رسید که بعد از آمدن به ایران، علی معاون دکتر چمران شد و با شهید چمران به کردستان هم می‌رفتند اما بیشتر کارهای فکری و برنامه‌ریزی‌ها با علی بود.
47	از دیگر چهره‌ها چه کسانی در آن زمان با آقای نجفی ارتباط داشتند؟وقتی علی دانشجو بود، بورسیه دانشگاه صنعتی اصفهان شده و به M.
48	I.
49	T رفته بود.
50	وقتی به ایران برگشتیم، علی گفت من بورسیه دانشگاه صنعتی اصفهان بودم، باید بروم و در آن دانشگاه خدمت کنم.
51	با اینکه اجباری در کار نبود اما او می‌خواست دینی را که به دانشگاه صنعتی اصفهان دارد ادا و تدریس کند.
52	زمان زیادی از رفتن ما به اصفهان‌ نگذشته ‌بود که رئیس دانشگاه صنعتی اصفهان شد.
53	بعد از ریاست، وزیر علوم وقت همه رؤسای دانشگاه‌ها را به تهران دعوت کرده ‌بود.
54	در آن زمان نخست‌وزیر دکتر باهنر بودند.
55	در همان جلسه دکتر باهنر با علی آشنا شده و همان موقع به او پیشنهاد داده‌ بود وزیر علوم شود.
56	وقتی علی موضوع را به من گفت، مخالفت کردم؛ گفتم علی حرفش را نزن، من بعد از مدت‌ها آرامش نسبی دارم.
57	در آن زمان در مدرسه تدریس می‌کردم و مسئول مجتمع دانشگاه صنعتی اصفهان هم بودم.
58	گفتم علی کار ما فرهنگی است و داریم در آرامش کار می‌کنیم.
59	چون من مخالفت کردم، علی هم به شهید باهنر جواب رد داد.
60	تا اینکه یک روز وقتی از مدرسه به خانه رسیدم، تلفن زنگ زد.
61	گوشی را برداشتم، آقایی پشت خط گفت خانم تابشیان؟ گفتم بله، بفرمایید؟ گفت آقای نخست‌وزیر با شما کار دارد!
62	گفتم با من!
63	گفت بله!
64	گوشی را به آقای دکتر باهنر دادند.
65	سلام کردند و بعد گفتند حاج‌خانم خودتان هستید؟ گفتم بله؛ آقای دکتر بفرمایید.
66	گفت: ما به آقای دکتر می‌گوییم بیا وزیر علوم شو، می‌گوید همسرم راضی نیست و اگر همسرم راضی نباشد، قبول نمی‌کنم.
67	بعد دکتر باهنر گفتند می‌شود از شما خواهش کنم این بار را کوتاه بیایید.
68	وضعیت کشور خاص است و ما باید دانشگاه‌ها را باز کنیم و کار زیادی می‌طلبد و کار هر کسی نیست.
69	خواهش می‌کنم اجازه دهید آقای دکتر بیایند.
70	گفتم آقای دکتر، علی سنی ندارد.
71	مگر در یکی، دو جلسه چه چیز در او دیده‌اید که فکر می‌کنید می‌تواند وزیر شود.
72	گفت من فکر می‌کنم او آینده‌نگر است و از پس این کار برمی‌آید.
73	این رفتار علی (احترامی که برای نظر من قائل بود) برایم افتخار بود؛ اینکه هرگز پست و مقام باعث نمی‌شود او من را فراموش کند و شرط وزیرشدنش را رضایت من گذاشته ‌است.
74	من ارادت زیادی به دکتر باهنر داشتم.
75	همیشه به علی می‌گفتم علی، دکتر باهنر بسیار دل در گرو ایران و انقلاب دارد و آینده‌نگر است و اطمینان داشتم که دکتر باهنر می‌تواند خدمات زیادی برای کشور انجام دهد.
76	من شرمنده‌ دکتر باهنر شدم که زحمت کشید و از من اجازه خواست.
77	علی باید در تهران زندگی می‌کرد؛ نمی‌شد هفته‌ای دو شب بیشتر در خانه باشد.
78	من شش ماه در اصفهان ماندم و علی هفته‌ای دو روز به خانه می‌آمد.
79	تا اینکه بعد، ترور‌های کور اتفاق افتاد و سوء قصد نسبت به علی شد که من با خودم گفتم نکند علی را از دست بدهم.
80	من خیلی علی را دوست داشتم و اضطرابم زیاد بود.
81	بعد از آن هر کاری علی می‌کرد، من در کنارش بودم.
82	یادم می‌آید ما بیشتر شب‌ها را در وزارتخانه می‌خوابیدیم.
83	چون علی دست‌کم دو یا سه شب تا صبح کار می‌کرد.
84	از خانه برای خودمان رختخواب برده‌ بودیم.
85	من و زهرا هم در آن روز‌ها که علی به خانه نمی‌آمد، در وزارتخانه می‌ماندیم.
86	خیلی روزهای سختی بود اما من عاشقانه علی را دوست داشتم و از اینکه با او زندگی می‌کردم، لذت می‌بردم.
87	چون منفعت کارهای علی به همه مردم می‌رسید.
88	زندگی در آن شرایط قطعا سخت بود.
89	از اینکه تفریحی نداشتید، ناراحت نمی‌شدید؟خیلی وقت‌ها می‌شد که ما با هم جایی نمی‌رفتیم.
90	حتی یک رستوران هم نمی‌توانستیم با هم برویم.
91	من برای اینکه زهرا اذیت نشود و همگی ساعات آرامی را کنار هم داشته ‌باشیم، شرایط خانه را طوری فراهم می‌کردم که انگار در رستوران هستیم.
92	غذای ایتالیایی درست می‌کردم، شمع روشن می‌کردم و روی میز گل می‌گذاشتم و موزیکی لایت هم می‌گذاشتم که مثلا در رستوران هستیم (می‌خندد) و کنار هم لذت ببریم.
93	با همه اینها آن‌قدر علی با همه گرفتاری‌اش علاقه‌اش را به من نشان می‌داد که هرگز احساس نکردم نادیده گرفته می‌شوم و هرگز تصور نکردم علی به خاطر کارهایش متوجه من یا زهرا نیست.
94	من ۴۲ سال است با علی ازدواج کرده‌ام.
95	به جز یک سال هرگز تولد من، سالگرد ازدواجمان، ‌تولد زهرا یا تولد نوه‌مان یا هر مناسبت دیگری را که مربوط به اعضای خانواده می‌شد، فراموش نکرد.
96	مخصوصا دو سال آخر با همه فشارهای روانی‌ای که تحمل کرد، اصرار داشت که توجهش را به من برساند.
97	جالب است، چون اکثر آقایان که به اندازه فردی در جایگاه آقای نجفی هم گرفتاری ندارند، تولد همسرشان را فراموش می‌کنند؛ چطور آقای نجفی هرگز فراموش نمی‌کردند.
98	بله بسیار بعید است؛ حتی خود من تعجب می‌کردم چطور هیچ چیز را فراموش نمی‌کند.
99	شاهد ببری: من که مرد هستم هم از نظر من خیلی رفتار نادری است.
100	حتی حالا که در زندان هستند تولد من را هم فراموش نمی‌کنند.
101	مناسبتی می‌شود تماس می‌گیرند و تبریک می‌گویند.
102	ما انتظار نداریم در این فشار روانی که حالا گرفتارش هستند، به یاد داشته باشند اما همچنان به یاد دارند.
103	تابشیان: حتی حالا که در زندان است به زهرا می‌گوید به جای او برای من هدیه بخرد و حتی نوع هدیه را هم خودش تعیین می‌کند.
104	جالب است بگویم علی خیلی من را سورپرایز می‌کرد.
105	یادم می‌آید تولد ۳۶سالگی من در جمع خانم‌های اعضای هیئت دولت گرفته شد.
106	خانم‌های وزرا، خانم بهشتی، خانم مطهری و چند نفر دیگر از همسران آقایان سیاسی در جمعی حضور داشتند.
107	من هم رفته بودم و دور هم بودیم که یکباره دیدیم یک کیک بزرگ وارد شد.
108	پیام تولدت مبارک از طرف علی آمد.
109	همه تعجب کردند.
110	با اینکه علی خودش نبود با صاحبخانه هماهنگ کرده‌ بود که من را سورپرایز کند.
111	بعد از میهمانی که به خانه آمدم او را دیدم و تشکر کردم(می‌خندد).
112	این کارهای علی گاهی با واکنش همکارانش روبه‌رو می‌شد؛ آنها می‌گفتند برای همسران ما توقع ایجاد می‌کنی (می‌خندد).
113	من از این لحظات با علی زیاد داشتم.
114	راستش ۴۲ سال زندگی من با علی با وجود اینکه بسیار بسیار سخت بود اما بسیار بسیار لذت‌بخش بود.
115	در زندگی‌ام با علی کیف کردم (می‌خندد).
116	۹۰ درصد زندگی‌ام خوشحال بودم.
117	من با کسی زندگی می‌کردم که عاطفه و عشق را می‌دانست.
118	من تنها شرط ازدواجم این بود که شوهرم استاد دانشگاه باشد و من را درک کند.
119	برایم مهم نبود که پول نداشته ‌باشد؛ برایم انسان‌بودن و بافرهنگ‌بودن او مهم بود که علی این ویژگی‌ها را داشت.
120	چطور برای شما مهم نبود که همسرتان ثروت داشته‌ باشد.
121	خانواده من تحصیلات دانشگاهی بالایی داشتند.
122	پدر من اولین دیپلمه علمی استان اصفهان بودند که شاگرد اول کل استان هم شده‌ بودند.
123	همیشه به ما وصیت می‌کرد که درس بخوانیم و به فرهنگ اهمیت بدهیم.
124	به‌ همین ‌دلیل ثروت برای من مهم نبود.
125	گفتید رفتارهای آقای نجفی گاهی باعث اعتراض وزرای دیگر می‌شد.
126	آنها به آقای نجفی چه می‌گفتند؟وقتی خانم‌های آقایان وزرا چیزی از زندگی ما می‌فهمیدند، به همسرانشان معترض می‌شدند که چطور آقای نجفی با همه گرفتاری‌هایی که مثل شما دارد، با همسرش رفتار رمانتیکی دارد و می‌خواستند وزرای دیگر هم همان کار را بکنند.
127	البته به جز علی، مرحوم دکتر نوربخش و دکتر راه‌دلی هم با همسرانشان بسیار خوش‌رفتار بودند.
128	رفتار این سه نفر با همسرانشان مثل رفتاری که عرف مردان ایرانی است، نبود.
129	همین هم باعث می‌شد که وقتی آقایان وزرا آقای نجفی یا مرحوم نوربخش را می‌دیدند، اعتراض می‌کردند (می‌خندد).
130	البته یک نکته را هم بگویم؛ آقای نجفی از همان ابتدا به کارهای خیر بسیار اصرار داشت.
131	به هیچ وجه ثروت‌اندوز نبود.
132	در جوانی‌اش بارها به من می‌گفت سرور بیا برای باقیات‌الصالحاتمان کار کنیم.
133	به اصرار علی تصمیم گرفتیم دو مدرسه بسازیم.
134	یک مدرسه که برای کودکان استثنائی بود ساختیم.
135	البته من در این زمینه فعالیت هم داشتم به همین دلیل هم مدرسه کودکان استثنائی را ساختیم.
136	مدرسه بزرگی سمت نواب که به نام سرور ساختیم.
137	البته نام این مدرسه به اصرار علی، سرور انتخاب شد؛ من اصراری نداشتم.
138	یک مدرسه هم در منطقه سه ساختیم.
139	چرا مدارس را در تهران ساختید؟برای ما فرقی نمی‌کرد کجا باشد.
140	علی از آموزش و پرورش خواست خودشان تعیین کنند مدارس کجا ساخته شود و آنها هم گفتند مدرسه استثنائی در تهران بسیار کم داریم و مدارس سه‌شیفته ‌است؛ به همین خاطر هم در آنجا ساخته شد.
141	بعد از آن مدارس انگار علی وارد یک فاز دیگر شده‌ بود.
142	دوباره به من گفت سرور بیا برای باقیات‌الصالحاتمان کاری بکنیم(می‌خندد).
143	گفتم علی باز چه نقشه‌ای داری، باز چه کار کنیم؟ گفت سرور، بهترین دانشجویان این کشور در دانشگاه صنعتی شریف قبول می‌شوند اما یک گدرینگ‌روم (سالن دورهمی) ندارند زیر راه‌پله می‌ایستند و صحبت می‌کنند.
144	بیا برای این بچه‌ها کاری بکنیم.
145	ما می‌خواستیم دو مدرسه دیگر هم با نیت دخترم زهرا و نوه‌ام باران بسازیم.
146	با تصمیم علی قرار شد برای بچه‌های دانشگاه شریف کاری بکنیم.
147	وقتی پیشنهاد را دادیم و اسم آقای نجفی آمد، یک‌دفعه پروژه را بسیار بزرگ کردند.
148	سالن آمفی‌تئاتر و… اضافه شد.
149	آقای نجفی با دکتر سهراب‌پور، رئیس وقت دانشگاه صنعتی شریف صحبت کردند و گفتند نیمی را من تقبل می‌کنم و نصفی را دانشگاه تقبل کند.
150	برای آن پروژه بسیار هم سختی کشیدیم.
151	از چند خیر دیگر هم کمک گرفتیم.
152	علی بیشتر بانی خیر هم می‌شد؛ خیلی‌ از ثروتمندان به او اعتماد و در پروژه‌های خیرخواهانه شرکت می‌کردند.
153	علی حتی خانه پدربزرگش در روستای خور از توابع کلات نادر را هم بخشید.
154	یک روز دوباره به من گفت سرور بیا برای باقیات‌الصالحاتمان کاری بکنیم (می‌خندد).
155	گفتم علی باز چه کار کنیم، باز چه فکری داری؟ گفت سهم بقیه ورثه خانه پدربزرگ را بخریم و سالن چندمنظوره و حسینیه درست کنیم که این کار را هم کردیم.
156	یادم می‌آید یک ماشین داشتیم؛ علی آن را فروخت، گفت بیا با پول همین ماشین دانه اول سنبل را بکاریم و خرمن برداشت کنیم.
157	با پول همان ماشین بنیاد امید صالحان را راه‌اندازی کردیم.
158	با همان مبلغ که از فروش ماشین به دست آمده ‌بود، بنیاد بنا نهاده شد و دوستان خیر و ثروتمند علی هم آمدند و بنیاد راه‌اندازی شد.
159	وظیفه بنیاد خیریه‌ امید صالحان دقیقا چیست و به چه کسانی کمک می‌کند؟این بنیاد از ابتدا برای دانشجویان نخبه سراسر کشور تأسیس شد تا به نخبه‌ها وام کمک‌تحصیلی بدهد.
160	علی می‌گفت زمانی که دانشجو بود، از بنیادی که برای دانشجویان نخبه ‌بود وام گرفته و این وام خیلی به او کمک کرده ‌است می‌خواهد برای نخبگان چنین کاری بکند.
161	بنیادی که علی از آن وام گرفته‌ بود، به دانشجویان نخبه وام می‌داد و زمانی که دانشجو سر کار می‌رفت وام را پس می‌داد.
162	ایده علی هم همین بود.
163	می‌خواست به دانشجویان نخبه سراسر کشور وام بدهد و آنها هم بعد از اینکه سر کار رفتند، آن را پس بدهند که خدا را شکر موفق شد.
164	در اولین گام دانشجویان دکترا که معدل‌های بالایی داشتند واجد شرایط وام شناخته شدند.
165	علی خودش از دانشجویان نخبه و تیزهوش بود.
166	یادم می‌آید چند سال پیش که با علی به آمریکا رفتیم، به دانشگاه M.
167	I.
168	T رفتیم تا تجدید خاطره کنیم.
169	زمانی که ما آنجا بودیم کامپیوترهای خیلی بزرگ آنجا بود اما چند سال پیش که رفتیم، همه چیز تغییر کرده‌ بود.
170	گفتم علی بیا ببینیم هنوز نمراتت در دانشگاه هست؟ نزد خانمی که مسئولش بود رفتیم.
171	گفت یک ‌ربع تحمل کنید ریز‌نمرات را می‌آورم.
172	یک ربع بعد ریزنمرات علی را آورد.
173	باورتان نمی‌شود حتی یک نمره A نداشت؛ همه A پلاس بود!
174	با خودم گفتم مگر می‌شود چنین چیزی!
175	علی یک‌سری کارها کرده که من شک ندارم در خاطر همه می‌ماند.
176	اما درباره خودم بگویم اگر بدترین بلاهای آسمانی سر من ببارد، به خاطر ارزشی که برای این همه کار علی قائلم، چشمم را می‌بندم.
177	کارهای خیر علی به ساختن مدرسه یا بنیاد محدود نمی‌شد؛ زمانی که عضو شورای شهر تهران بود به برخی خانواده‌های نیازمند، خودش و بخشی هم از طرف دوستان خیرش کمک می‌کرد.
178	برای دو خواهر که وضع مالی خوبی نداشتند، همت کرد .
179	مقداری خودش پول گذاشت و مابقی را هم از بنیاد مسکن گرفت تا خانه‌ای بخرند و شکر خدا خانه‌دار شدند.
180	چند خانواده هم در کرج بودند که تحقیق کرد و دید وضع مالی بدی دارند.
181	با سوپرمارکت و پروتئین‌فروش محل زندگی آنها هماهنگ کرده بود؛ ماهانه مبلغی برای آنها واریز می‌کرد که گوشت و مرغ و مایحتاج دیگر را در ماه به آنها بدهند.
182	همه حساب‌ها هست و تا قبل از این ماجراها کمک‌های علی ادامه داشت.
183	علی از معدود استادانی بود که کلاس‌های درسش در دانشگاه صنعتی شریف بیش از ۲۵۰ دانشجو داشت؛ دانشجویانش بسیار بسیار او را دوست داشتند.
184	خیلی راحت و قابل فهم برای بچه‌ها درس را توضیح می‌داد و کلاس‌های خیلی شادی داشت به همین خاطر دانشجویانش بسیار دوستش داشتند.
185	بعضی‌ها بعد از مشخص‌شدن حضور میتراخانم به من گفتند تو هنوز هم از آقای نجفی طرفداری می‌کنی؟!
186	گفتم من مطمئنم چیزی هست به همین دلیل هرچه علی گفت قبول کردم.
187	من با علی ۴۲ سال زندگی کردم؛ بسیار به او اعتماد دارم؛ من وجود علی را می‌شناسم.
188	حتی وقتی که گفت یک روز در میان به خانه می‌آید، حتی وقتی که گفت باید جدا شویم، حرف روی حرفش نیاوردم.
189	چطور متوجه حضور خانم استاد در زندگی‌تان شدید؟نیمه‌شب پیامی برایم فرستاده شد و به طور کامل میترا خانم را به من معرفی کردند و بعد علی جریان را برایم گفت.
190	اما من آن‌قدر به علی اعتماد داشتم که فقط چیزی را که خودش گفت قبول کردم و سؤال بیشتری نپرسیدم چون باور دارم علی هرگز کار بی‌دلیل انجام نمی‌دهد.
191	خانم تابشیان، تحمل چنین حادثه‌ای بسیار بسیار برای یک زن سنگین است.
192	ایستادگی شما و حمایتی که از آقای نجفی کردید، تقریبا به اندازه خود حادثه افکار عمومی را متعجب کرده ‌است؛ چطور این کار را کردید؟باز هم می‌گویم من به علی اعتماد داشتم.
193	بین من و علی چیز پنهانی نبود؛ هرگز در این سال‌ها ما چیزی را از هم پنهان نکردیم؛ ما زندگی عاشقانه‌ای داشتیم و عشق در وهله اول یعنی گذشت و آزارندادن طرف مقابل.
194	علی مرد زندگی من بود.
195	هیچ وقت در زندگی کاری بی‌دلیل نکرد.
196	اگر کاری کرد که بقیه فکر می‌کردند دلیلی ندارد، مدتی بعد دلیل آن مشخص می‌شد.
197	به همین خاطر وقتی ابتدا به من گفت یک روز در میان به خانه می‌آید و بعد هم گفت مجبور است به خانه نیاید؛ من از او نپرسیدم چرا و قبول کردم.
198	این رفتار من مورد تعجب بقیه بود اما هیچ‌کس از اندازه و سطح اعتماد من به علی خبر نداشت.
199	من از خودم بیشتر به او اعتماد دارم.
200	واکنش آقای نجفی نسبت به این صبوری شما چه بود؟احساس می‌کردم علی برای این واکنش من احترام زیادی قائل است.
201	حتی وقتی که گفت میترا می‌گوید تو را طلاق بدهم، من بدون کلامی حرف اضافه قبول کردم.
202	فقط به علی گفتم به من قول بده برای زهرا دخترمان چیزی کم نگذاری.
203	هر هفته دخترمان را ببینی و سالی یک بار هم با دخترمان مسافرت برویم.
204	من حرفی ندارم.
205	اگر خداوند این را برایم تقدیر کرده با جان و دل می‌پذیرم.
206	البته متأسفانه دیدارهای زهرا با پدرش هم تحت تأثیر تصمیم خانم استاد قرار گرفت.
207	زهرا وابستگی بسیار بسیار شدیدی نسبت به پدرش دارد.
208	او خیلی پدرش را دوست دارد و من می‌دانستم دخترم در صورت ندیدن پدرش به‌شدت و به مراتب بیشتر از تأثیر ماجرای حضور خانم استاد در زندگی ما آسیب خواهد دید.
209	اما به هر حال اوضاع به گونه‌ای پیش رفت که زهرا مدتی نتوانست پدرش را ببیند.
210	من به خواست علی درخواست طلاق هم دادم و تا مراحل آخر هم رفتم که بعد حادثه فوت مرحوم میترا استاد پیش آمد.
211	زهرا هم یک زن است.
212	واکنش زهرا نسبت به این صبوری شما چه بود.
213	من و زهرا هر دو علی را خیلی دوست داشتیم.
214	زهرا به شدت اذیت شد.
215	اما خوشحالم با وجود همه فشارهایی که تحمل کردم اعتمادم را به علی از دست ندادم و به میترا خانم هیچ توهینی نکردم.
216	جایی گفته‌ بودید یک بار خانم استاد را ملاقات کردید؛ در آن ملاقات بین شما چه گذشت؟من مرحوم استاد را یک بار در بیمارستان دیدم.
217	علی حالش بد بود؛ در بیمارستان بستری شده ‌بود.
218	من، زهرا و دامادم شاهد به بیمارستان رفته‌ بودیم.
219	میترا خانم را آنجا ملاقات کردم.
220	وقتی وارد اتاق شد و من را دید که کنار تخت علی نشسته‌ام، به شدت عصبانی شد.
221	او با دیدن من برافروخته شد.
222	به شدت عصبی بود، می‌لرزید.
223	گفت خانم تابشیان من باید با شما صحبت کنم.
224	گفتم دخترم بیا برویم بیرون صحبت کنیم.
225	آن‌قدر می‌لرزید که من نگران شدم، بغلش کردم، نوازشش کردم و او را بوسیدم، گفتم دخترم آرامش خودت را حفظ کن، با عصبی‌شدن کاری پیش نمی‌رود.
226	گفتم عزیز دلم آرام باش؛ تو قبلا هم می‌خواستی با اصرار من را ببینی؛ حالا تا هر وقت که بخواهی من اینجا هستم و با هم حرف می‌زنیم؛ فقط آرام باش؛ همه حرف‌هایت را گوش می‌کنم.
227	در این دیدار چه صحبتی بین شما و خانم استاد ردوبدل شد؟یک‌سری صحبت‌هایی کردند که در حوصله مصاحبه ما نیست؛ فقط جایی گفتند که از علی جدا شو.
228	تو ۴۲ سال با علی زندگی کردی و حالا من همسر او هستم.
229	پاسخ شما به این خواسته چه بود؟گفتم مادرجان دخترم، هرچه خدا بخواهد همان می‌شود.
230	اصلا نگران نباش.
231	من هستم و هر تصمیمی که علی و شما بگیرید قبول می‌کنم؛ همه چیز دست خداست.
232	ببینید من فکر می‌کنم میترا خانم هم متوجه شده‌ بود که من بسیار فرد قانعی ‌هستم؛ من طمع نداشتم و از ابتدای زندگی‌ام هم همین‌طور بودم.
233	از وقتی جوان بودم هم فردی نبودم که طمع داشته ‌باشم.
234	اینکه می‌گویند ثروتمند کسی است که قناعت می‌کند و احساس بی‌نیازی دارد، من همین راه را در پیش گرفته ‌بودم.
235	البته وضع مالی ما خوب بود اما من هرگز برای داشتن چیزی حریص نبودم.
236	قبل از اینکه علی وزیر شود، ما در جردن خانه و ماشین داشتیم.
237	علی با برادرش زمینی خریده ‌بود و من هم کار می‌کردم.
238	با علی پول‌هایمان را روی هم گذاشتیم و علی با برادرش آن زمین را ساخت و در آنجا زندگی می‌کردیم.
239	علی نسبت به مسائل مالی بسیار سخت و حساس بود؛ البته این اصرار من هم بود.
240	من قسم می‌خورم علی جزء معدود کسانی است که بسیار بسیار پاکدست است.
241	یک نقطه تیره در زندگی مالی او نیست.
242	هرچه داریم دسترنج من و علی بود.
243	درِ مائده‌های آسمانی هم برای ما باز بود و خوشحال بودیم.
244	من علی را کم می‌دیدم اما آن‌قدر برای من خاطره خوب درست کرد که همیشه از زندگی با او خوشحال بودم.
245	شاید باورتان نشود؛ همین که هر سه ماه یک بار من، زهرا و علی با هم رستوران می‌رفتیم، برای من کافی بود.
246	خوشحال بودم به خاطر همین شادی‌های کوچک.
247	یادم می‌آید وقتی وزیر علوم بود گاهی می‌شد شاید در روز چند دقیقه همدیگر را می‌دیدیم.
248	جالب است برایتان تعریف کنم؛ علی در روز نیم‌ساعت وقت ناهار و نماز داشت.
249	زنگ می‌زد به محل کار من در تربیت معلم و می‌گفت سرور بیا با هم ناهار بخوریم.
250	من با همین تلفن علی سرمست می‌شدم و خودم را به محل کار او می‌رساندم و با هم ناهار می‌خوردیم.
251	خانم تابشیان، برادر میترا خانم روزهای اول نسبت به شما واکنش‌های تندی داشتند.
252	با اینکه شما می‌گویید فقط یک بار خانم استاد را دیده‌ و با وی صحبت کرده‌اید و نقشی در این ماجرا نداشتید، علت این ناراحتی آقای استاد از شما چه بود.
253	شما چطور همچنان سکوت کرده‌‌ بودید؟من اصلا با آقای استاد برخوردی نداشتم.
254	ببینید؛ من باید زمانی جواب بدهم که فایده‌ای داشته ‌باشد.
255	آقای استاد به خاطر فوت خواهرشان بسیار ناراحت بودند.
256	من هرچه می‌گفتم ایشان با احساسات با آن برخورد می‌کردند.
257	من خودم حقیقت را می‌دانستم که هیچ نقشی از ابتدا تا انتهای ماجرا نداشتم.
258	من با هیچ‌ کدام از اعضای خانواده استاد هیچ برخوردی نداشتم.
259	خدا شاهد است به زهرا هم گفته‌ام؛ خیلی دلم می‌خواهد این ماجرا فروکش کند، همگی کمی آرام شویم، به خانه خانواده استاد بروم و مادر میترا خانم را بغل کنم.
260	بگویم می‌دانم مادر هستی و رنج می‌کشی، می‌دانم چقدر غمگین هستی.
261	من هیچ برخورد و مشکلی با میترا خانم نداشتم و هیچ وقت هم برای او بد نخواستم.
262	به هر حال شما به عنوان یک زن که همسر ۴۰ساله آقای نجفی بودید و نقشی هم در این ماجرا نداشتید، شدید‌ترین آسیب روانی را متحمل شده‌اید.
263	بگذارید واضح بگویم و به عنوان یک زن بگویم که تلخ‌ترین اتفاقاتی که در زندگی من افتاده مرگ پدر و مادرم بوده‌ است.
264	این اتفاق به مراتب از مرگ پدر و مادرم برای من تلخ‌تر، سخت‌تر و وحشتناک‌تر بود.
265	اما من قبول کردم و با خودم گفتم حالا که پیش آمده من به عنوان یک زن ۶۵ساله باید بتوانم آن را کنترل کنم.
266	من تا روزی که فهمیدم میترا خانم در زندگی من هست، بهترین نعمت‌های خدا نصیبم شده‌ بود.
267	شوهرم را عاشقانه دوست داشتم؛ مرد بی‌نظیری است.
268	دختر، داماد و نوه‌ام سالم و خوب هستند؛ همه چیز خوب بود.
269	شکرگزار این ۶۵ سال هستم.
270	برخورد اقوام و دوستان سیاسی و دانشگاهی آقای نجفی با این مسئله چطور بود.
271	در ابتدا تقریبا واکنش شخصیت‌های سیاسی نسبت به حضور خانم استاد در زندگی آقای نجفی بسیار تند بود.
272	با توجه به اینکه به هر حال زندگی‌ شما با بحران مواجه شده بود، چطور با آنها مواجه شدید؟باورتان نمی‌شود؛ همه آنها نگران روابطی بودند که با هم داشتیم.
273	من گفتم همگی صبوری می‌کنیم.
274	چون من فردی خداباور هستم و اطمینان داشتم و می‌دانستم بعد از این سختی همه چیز دوباره آرام می‌شود.
275	من برای اینکه آرامش خودم را از دست ندهم، مرتب ذکر می‌گفتم، قرآن می‌خواندم، مثنوی می‌خواندم و ورزش می‌کردم.
276	البته خانواده‌ خودم و خانواده آقای نجفی اجازه ندادند که من احساس تنهایی و کمبود کنم.
277	به همین خاطر هم با خودم گفتم اگر تقدیرم این بود که علی دیگر به زندگی من برنگردد، باز هم شکرگزارم چون خداوند پاداش این ناراحتی‌هایی را که تحمل کردم به من می‌دهد.
278	شاهد ببری: زهرا بعد از این ماجرا به‌شدت آسیب روحی دید و اگر آرامش و صبوری خانم تابشیان نبود، قطعا زهرا آسیب شدیدتری می‌دید.
279	خانم تابشیان فقط خودشان این سختی را تحمل نمی‌کردند؛ با همه فشاری که تحمل می‌کردند زهرا را هم حمایت می‌کردند.
280	تا به حال آقای نجفی از شما خواسته او را به‌خاطر این سختی‌ها ببخشید.
281	تابشیان: آقای نجفی یک شب به خانه آمدند.
282	همان چندساعتی که وثیقه قبول شده ‌بود، آقای نجفی به خانه آمد.
283	به او گفتم علی خیالت راحت باشد، من حلالت کردم (می‌خندد).
284	گفتم راستش علی از همان اول حلالت کردم ولی نگفتم (می‌خندد).
285	تا آخر عمرم مثل کوه پشتت هستم؛ چه روحی، چه مالی، چه عاطفی کنارت هستم.
286	آیا شما نقشی در جلب رضایت از سوی خانواده استاد داشتید؟من از همان اول هیچ مصاحبه‌ای نکردم که حرفم باعث ایجاد مشکل نشود.
287	البته من در مذاکرات حضوری با خانواده استاد نبودم چون به هر حال ممکن بود خانواده استاد نسبت به من واکنشی داشته ‌باشند.
288	البته دامادم حضور داشت.
289	اما من برای اینکه درک می‌کردم آنها عزیزشان را از دست داده‌اند و حضور من آزارشان می‌دهد، نرفتم.
290	خانم تابشیان شما و دوستان آقای نجفی بالاخره متوجه شدید که ایشان در بحرانی قرار گرفته‌اند.
291	چرا زودتر برای بیرون‌کشیدن ایشان از بحران اقدام نکردید؟ آیا واقعا فکر می‌کردید سکوت شما راه‌حل است؟یکی از مشکلات همین بود.
292	اگر در شروع ماجرا متوجه می‌شدیم، شاید موضوع طور دیگری حل می‌شد.
293	به هر حال علی اعتمادبه‌نفس بالایی داشت.
294	شاید خودش فکر می‌کرد می‌تواند موضوع را طور دیگری حل کند که از کسی کمک نگرفت اما من به او اعتماد داشتم و حتی گله‌مند نشدم که چرا از من یا دوستان دیگرشان کمک نخواست.
295	من این سؤال را یک بار پرسیدم اما جواب نگرفتم.
296	دوباره می‌پرسم؛ واکنش خانواده و دوستان آقای نجفی نسبت به حضور خانم استاد در زندگی او چه بود؟واقعیتش این است که همه در ابتدا شوکه شده‌ بودند.
297	من نمی‌دانستم دقیقا چرا علی چنین کاری کرده ‌است اما می‌دانستم علی کاری را از سر هیجان نمی‌کند؛ او به کارها و تصمیم‌هایش فکر می‌کند، آینده‌نگری دارد و مصلحت همه حتی دورترین افراد نسبت به خودش را هم در نظر می‌گیرد.
298	به همین خاطر وقتی همه اطرافیان ایشان سراغ من آمدند و گفتند که طرف من را می‌گیرند و از آقای نجفی عصبانی هستند، من دوباره پشت آقای نجفی ایستادم!
299	گفتم من ۴۰ سال با این مرد زندگی کردم، احترام زندگی ۴۰ساله و مردی را که عاشقش هستم، نگه ‌دارید.
300	کسی حق توهین به او در مقابل من را ندارد.
301	او قطعا خودش توضیحی بابت این انتخاب دارد؛ اگر هم توضیحی نداشته‌ باشد، در بدترین حالت این است که علی ۴۰ سال با من زندگی کرد و حالا ترجیحش این است که زن دیگری را انتخاب کند؛ او حق انتخاب دارد.
302	هیچ‌کس نمی‌تواند حق انتخاب را از انسان‌ها بگیرد.
303	این مسئله من و علی است و شما نباید او را تنها بگذارید.
304	اما من اطمینان دارم علی مصلحت همه را در نظر می‌گیرد و بعد تصمیم می‌گیرد.
305	گفتم همان ضرب‌المثل معروف که می‌گوید اگر می‌خواهید بدانید چرا یک فرد کاری را کرده، کفش آن فرد را بپوشید، همان مسیر را بروید تا متوجه شوید، درباره علی هم مصداق دارد.
306	شما باید ببینید که واقعا کاری را غیر از کاری که علی کرد، می‌کردید؟شاهد ببری: اصلا همین صحبت‌های حاج خانم در آن جلسه بود که همه اعضای خانواده و دوستان آقای نجفی را مصمم کرد که کمک کنند تا مصالحه انجام و همه چیز حل شود.
307	وقتی من میان دوستان و اقوام آقای نجفی صحبت کردم، گفتم شما نباید او را تنها بگذارید.
308	شما که نمی‌‌دانید علی چه در سینه دارد، چرا او را قضاوت کنید.
309	بعد از آن همه سکوت کردند و مصمم شدند به علی کمک کنند.
310	خانم تابشیان فکر می‌کردید پایان این رابطه قتل باشد؟از نظر من که ۴۲ سال با علی زندگی کردم، غیرممکن است علی در شرایط عادی چنین کاری بکند.
311	علی به قدری مهربان، باگذشت و آرام بود که هرگز در حالت عادی چنین کاری نمی‌کرد.
312	دوستانش تعریف می‌کنند در دوران مدرسه پول‌هایش را جمع کرده‌ و برای خودش یک کت شیک خریده ‌بود.
313	یک روز که کت را برای اولین بار پوشیده بود، وقتی دید لبوفروشی در سرما ایستاده و سردش است، کت را درآورده و به او داده بود.
314	آن‌وقت چطور می‌توانم باور کنم چنین فرد مهربانی دست به قتل بزند.
315	از ابتدای مصاحبه سابقه آقای نجفی را برایتان گفتم؛ آیا شما قبول می‌کنید فردی با این همه مهر و عاطفه مرتکب قتل شود!
316	آدمی که به باقیات‌الصالحات فکر می‌کند، چنین کاری می‌کند؟ من ۴۲ سال زن علی بودم؛ من ۹۰‌درصد نمی‌توانم قبول کنم او بتواند چنین کاری بکند؛ علی با دشمنش هم نمی‌توانست چنین کاری بکند.
317	شرایط آقای نجفی در زندان چطور است؟ اینکه گفته می‌شود آقای نجفی در وضعیت بهتری نگهداری می‌شود، درست است؟شاهد ببری: شرایط مانند همه زندانیان است، با این تفاوت که آزادی‌هایی که دیگر زندانیان دارند، آقای نجفی ندارد.
318	مثلا در ایام عزاداری آقای نجفی اجازه ندارد در حسینیه حاضر شود.
319	می‌گویند نباید با دیگر زندانیان باشد.
320	خودش به تنهایی با صدای مداحی برای خودش عزاداری کرده ‌است.
321	اجازه حضور در فروشگاه هم ندارد.
322	او فردی بود که کل زندگی‌اش مطالعه کرده ‌است.
323	ما همچنان برای رساندن کتاب و دارو به ایشان مشکلات و سختی‌های زیادی داریم اما فکر می‌کنم نسبت به یک سال قبل آرامش بیشتری دارد.
324	برایمان از شبی که آقای نجفی آزاد و بعد آزادی‌اش لغو شد، بگویید.
325	شاهد ببری: پس از جلسات طولانی و دردسرها و مذاکرات نفس‌گیر توانستیم با خانواده استاد به نتیجه برسیم.
326	من شخصا در جریان مذاکرات و روند مصالحه بودم.
327	در این ماجرا بزرگانی از دوستان دکتر نجفی و بزرگان طایفه استاد و افراد مورد احترام آنها در کرمانشاه پادرمیانی کردند تا بالاخره گره این مشکل گشوده شد و توانستیم رضایت خانواده استاد را جلب کنیم.
328	تازه پس از آنکه رضایت محضری گرفتیم، شرایط روحی خانواده استاد برای اعلام رضایت در رسانه‌ها فراهم نبود.
329	باز هم بیش از هفت روز صبر کردیم تا رضایت قلبی آنها هم فراهم شد و در رسانه‌ها گذشت را اعلام کردند و رضایت‌نامه را به دادگاه تحویل دادیم و تقاضای تبدیل قرار کردیم.
330	چندروزی طول کشید تا موافقت کردند و بالاخره قرار وثیقه صادر شد و پس از مشقت‌های زیاد وثیقه را معرفی کردیم.
331	برادرزاده آقای نجفی سند خانه‌اش را برد و همه کارها انجام شد.
332	چهارشنبه حدود ساعت ۱۲ وثیقه تودیع و حکم آزادی داده شد.
333	ما از دادگاه درخواست کردیم آزادی آقای نجفی بی‌صدا باشد تا بتواند کارهای درمانی‌اش را بکند و از تنش دور شود.
334	دادگاه به ما گفت رسانه‌ای نمی‌کند.
335	ما در دادگاه بودیم که آقای گودرزی به من گفت بروید مقابل زندان.
336	در فاصله اینکه ما از دادگاه به زندان اوین برویم، من فقط توقف کردم تا کمی میوه بخرم تا وقتی دکتر به خانه می‌آید، میوه داشته‌ باشیم.
337	وقتی رفتم میوه‌ها را در خانه بگذارم، در زدم، دیدم آقای نجفی در را باز کرد!
338	با ماشین زندان او را به خانه آورد‌ه‌ بودند.
339	ساعاتی بعد خبر منتشر و رفت‌وآمدها هم شروع شد.
340	فردای آن روز ساعت ۱۱:۳۰ شب بود که آقای گودرزی با من تماس گرفتند و گفتند آقای کشکولی گفته فردا ساعت ۱۰ صبح به دادگاه بیایید، آقای نجفی باید به زندان برگردد.
341	ما گفتیم مگر وثیقه صادر نشده، چرا باید برگردد.
342	آقای گودرزی گفت باید برویم دادگاه ببینیم چه می‌شود.
343	جمعه ساعت ۱۰ صبح به دادگاه رفتیم.
344	کلی در زدیم تا سرباز آمد و در را باز کرد، گفت کسی نیست، گفتیم اما به ما گفته‌اند بیایید، گفت اصلا کسی در ساختمان نیست.
345	بعد از یک ساعت آقای کشکولی و کارمندانش آمدند.
346	آقای کشکولی حرف‌هایی زد و سعی کرد آقای نجفی را آرام کند و توجیهاتی برای کارش بگوید.
347	آقای نجفی هم گفت با اینکه خودتان هم می‌دانید کارتان غیرقانونی است اما من به توصیه وکیلم به زندان می‌روم.
348	آقای نجفی در همه زندگی‌اش معتقد به مدارا بوده ‌است و حالا هم مدارا می‌کند.
349	تابشیان: آقای نجفی دو بار ایست کامل قلبی کرده‌ است و با زدن آمپول به داخل قلبش دوباره او را برگردانده‌اند.
350	جراحی قلب کرده ‌است؛ مدام باید تحت نظر باشد، مشکل پروستات دارد.
351	با وجود اینکه مدارک پزشکی او کامل و قرار وثیقه است و وثیقه نیز تأمین شده، او را به زندان برگرداندند.
352	به ما گفتند دیگران سروصدا می‌کنند؛ ما هم گفتیم خب، مدتی بعد حداقل بعد از اینکه دور دوم محاکمات تمام شد او را آزاد می‌کنند اما همچنان آقای کشکولی در حالی که وثیقه روی پرونده است، او را آزاد نکرده‌اند.
353	آقای نجفی همه شرایط آزادی را دارد اما او را در زندان نگه‌ داشته‌اند چون آقای نجفی اسلحه را خودش تحویل داده، طبق قانون باید مجازات درجه شش وی با دو درجه تخفیف به مجازات درجه هشت یعنی جزای نقدی تبدیل شود.
354	آقای نجفی از روزهای زندان برای شما می‌گوید؟او در زندان هم سعی می‌کند به دیگران کمک کند.
355	به بعضی زندانیان که وکیل ندارند و برای مشاوره به او مراجعه می‌کنند کمک می‌کند، برایشان لایحه می‌نویسد یا از آقای گودرزی و خانم عقبایی برای آنها کمک می‌گیرد.
356	به بعضی زندانیان که به خاطر یک یا دو میلیون تومان در زندان هستند، کمک می‌کند، تماس می‌گیرد و می‌گوید کارت من را شارژ کنید تا به یک زندانی کمک کنم.
357	مثلا یک زندانی به خاطر یک میلیون تومان شش ماه در زندان بود که آقای نجفی پول را واریز کرد و آزاد شد.
358	او در سخت‌ترین شرایط زندگی هم بسیار مهربان و صبور است.
359	خیلی از فرهنگیان و حتی شهروندان عادی برای آقای گودرزی نامه نوشتند و گفتند هرکاری نیاز باشد برای کمک به آقای نجفی می‌کنند.
360	او به معنای واقعی کلمه برای مردم کار می‌کرد.
361	مثلا همین مدارس غیرانتفاعی را که رقبای سیاسی آقای نجفی نسبت به آن واکنش‌ نشان می‌دهند و برخی از آنها خودشان چندین مدرسه غیرانتفاعی دارند، به این دلیل راه‌اندازی کرد که بچه‌ها با بودجه دولت بهتر درس بخوانند.
362	آقای نجفی می‌گفت دولت برای مدارس و آموزش رایگان بودجه محدودی دارد.
363	عده‌ای ثروتمند هستند که می‌توانند خودشان هزینه تحصیل فرزندانشان را بدهند؛ خب اگر فرزندان آن افراد ثروتمند از کل دانش‌آموزان کم شود، دانش‌آموزانی که از بودجه دولت استفاده می‌کنند، امکانات بهتری می‌گیرند.
364	با اینکه به ایشان هنوز هم حمله می‌کنند اما آقایان خودشان در برخی موارد مجوز چند مدرسه غیرانتفاعی را گرفتند.
365	گفتم علی، من معلم هستم؛ من هم می‌خواهم مدرسه داشته‌ باشم.
366	گفت تو زن من هستی، بعد می‌گویند این کار را به خاطر همسرش کرد یا به همسرش رانت دولتی داد.
367	تو و زهرا نباید در مدرسه غیرانتفاعی باشید.
368	باورتان نمی‌شود؛ زهرا در مدرسه دولتی درس خواند، من حتی نتوانستم به خاطر سخت‌گیری‌های علی و پیش‌نیامدن شائبه زهرا را به مدرسه غیرانتفاعی بفرستم.
369	این سخت‌گیری را برای همه اطرافیانش داشت؛ اگر کسی برای کار به او مراجعه می‌کرد می‌گفت خودت برو، اگر لیاقت داشته ‌باشی، استخدام می‌شوی.
370	به هر حال من این وضعیت را یک آزمایش الهی برای خودم، علی و خانواده‌مان می‌دانم و از خداوند می‌خواهم هرگز تنهایمان نگذارد.
371	باز هم می‌گویم؛ من به علی و تصمیم‌هایش اعتماد دارمنواندیش
