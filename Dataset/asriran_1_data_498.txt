asriran_1_data###فرمول فرهاد مجیدی؛ صدرنشینی استقلال در عید 99###https://www.asriran.com/fa/news/715140/فرمول-فرهاد-مجیدی-صدرنشینی-استقلال-در-عید-99###['ورزشی']###2020-02-23 12:18:00###۷۱۵۱۴۰###['مجیدی', 'استقلال']
12
1	تساوی پرسپولیس و سپاهان در بازی امروز و پیامدش برتری آبی‌های پایتخت مقابل ذوب‌آهن راه قهرمانی مجیدی و شاگردانش را در لیگ نوزدهم هموار خواهد کرد.
2	به گزارش ایلنا، تصور کنید اگر بازی اصفهان با تساوی تمام شود و استقلال نیز از امتیاز میزبانی مقابل ذوب‌آهن نهایت بهره را ببرد و با برتری میدان را ترک کند.
3	آنگاه با توجه به اینکه استقلال یک بازی کمتر از پرسپولیس و سپاهان دارد چه اتفاقی برایش در جدول رخ خواهد داد؟ استقلال در صورت خلق این نتایج به یک امتیازی سپاهان خواهد رسید و اختلاف امتیازی‌اش با پرسپولیس به عدد 6 تقلیل خواهد یافت.
4	این وضعیت وقتی بهتر خواهد شد که استقلال بتواند بازی عقب افتاده خود مقابل فولاد خوزستان را هم با پیروزی پشت سر بگذارد که در این شرایط 2 امتیاز از سپاهان پیش خواهد افتاد و به 3 امتیازی پرسپولیس نیز خواهد رسید.
5	شاید هم تا آن روز که قرار است استقلال مقابل فولاد قرار بگیرد پرسپولیس و سپاهان در بازی‌های خود آنقدر امتیاز از دست بدهند که حتی استقلال در صورت پیروزی در بازی عقب افتاده‌اش که در آخرین روزهای سال انجام می‌شود، از پرسپولیس هم سبقت بگیرد و صدرنشین شود اما این وضعیت خوشحال‌‌کننده منوط به تداوم پیروزی‌های استقلال در بازی‌های آتی و ناکامی‌های دو رقیب دیگر است.
6	پرسپولیس بعد از تقابل امروز سپاهان باید با شهرخودرو بازی کند که بازی چالش‌برانگیزی است.
7	سپاهان هم مقابل همین ذوب‌آهنی قرار می‌گیرد که امروز پنجه در پنجه استقلال می‌اندازد.
8	بدون شک دربی اصفهان نمی‌تواند بازی آسانی برای زردپوشان باشد و احتمال اینکه سپاهان باز هم امتیاز از کف بدهد کم نیست.
9	در عین حال نیز استقلال بازی‌های آنچنان دشواری را لااقل تا قبل از تقابل با تراکتورسازی و فولاد در تاریخ‌های 24 و 28 اسفند 98 پیش روی خود نمی‌بیند و لااقل رقبایش روی کاغذ تیم‌هایی هستند که پیروزی مقابل آنها دور از ذهن نیست.
10	استقلال بعد از ذوب‌آهن با گل‌گهر، سایپا و پارس جم مصاف می‌دهد و اگر بتواند از فرصت امتیاز‌گیری در این بازی‌های نیمه آسان نهایت بهره را ببرد بدون شک در بازی‌های سخت‌تر خود که از هفته‌ بیست و چهارم به بعد شروع می‌شود (بازی مقابل تراکتور، بازی عقب افتاده با فولاد، صنعت نفت، سپاهان و غیره.
11	) با آرامش ذهنی مطلوب‌تری رخ در رخ مدعیان جدی‌تر قرار خواهد گرفت و هیچ بعید نیست که با کاستن از فاصله امتیازی قبل از پایان سال جاری صدرنشین لیگ شود و سال جدید را با صدرنشینی شروع کند.
12	موقعیت استقلال اکنون در جدول آنچنان نا‌امیدکننده‌ نیست که به کلی شانس قهرمانی از ذهن بازیکنان و اعضای کادرفنی‌اش پاک شود اما آنچه در حقیقت در این ایام بیشتر به مدد یک تیم می‌آید شیوه‌های اداره تیم در میدان بازی و حتی بیرون از میدان است.
13	در حقیقت می‌توان اینطور به ماجرا نگریست که مجیدی اگر هنری در مربیگری دارد باید در این بازه زمانی به رخ بکشد و از فرصتی که نصیبش شده نهایت بهره را ببرد.
14	استقلال او البته به لحاظ برخورداری از بازیکن چیزی کم ندارد وحتی جزو بی‌نظیرترین تیم‌های هجومی لیگ محسوب می‌شود.
15	استقلال صاحب خط آتشی پرکار و اثرگذار است که مانندش در هیچ تیمی در لیگ دیده نمی‌شود و حتی در آسیا نیز کم تیم‌هایی را می‌توان مشاهده کرد که از این موهبت برخوردار باشند.
16	تنها مسأله استقلال در بخش دفاعی است که مجیدی باید قابلیت ترمیم نقاط ضعف تیمش در این خط را داشته باشد و اجازه ندهد بیش از این ضعف‌های دفاعی به تیمش لطمه وارد کند.
17	ساختن یک خط دفاع بی‌نقص مجیدی و شاگردانش را به سمت قهرمانی در لیگ سوق خواهد داد و با اینکه استقلال در دربی آن نتیجه‌ای که مد نظرش بود را به دست نیاورد اما فرصت آنچنان مهیا است که حتی ممکن است امتیاز از دست رفته در آن بازی نیز بی‌اثر جلوه کرده و استقلال برخلاف پیش‌بینی‌ها به سمت قهرمانی لیگ حرکت کند.
18	بازی امروز با ذوب‌آهن در حقیقت آغاز راه قهرمانی استقلال در لیگ نوزدهم خواهد بود.
19	اینکه در اصفهان یک تساوی شیرین به سود استقلال رقم بخورد هرگز دور از ذهن نیست.
20	تردیدی نیست اگر برنده آن بازی پرسپولیس باشد شانس استقلال به طرز مشهودی کاهش خواهد یافت.
21	حتی برد سپاهان نیز استقلال را پرشانس نگه خواهد داشت و فقط پیروزی رقیب سنتی است که صدرنشینی تا قبل از سال 1399 را مختل خواهد کرد.
22	استقلالی‌ها اما می‌توانند به وقوع این مهم امیدوار باشند و با استراتژی بازگشت به صدر جدول به بازی‌های باقی‌مانده بنگرند.
