asriran_2_data###۱۰۰ هزار طلبه زن در کشور تحصیل می‌کنند / ۱۰ درصد استخدام آموزش و پرورش از میان طلبه‌ها###https://www.asriran.com/fa/news/701002/۱۰۰-هزار-طلبه-زن-در-کشور-تحصیل-می‌کنند-۱۰-درصد-استخدام-آموزش-و-پرورش-از-میان-طلبه‌ها###['اجتماعی ']###2019-11-30 13:22:00###۷۰۱۰۰۲###['زن', 'طلبه', 'حوزه علمیه']
7
1	مدیر حوزه‌های علمیه خواهران کشور گفت: بیش از ۱۰۰ هزار طلبه خانم در سه سطح مختلف در حوزه‌های علمیه سراسر کشور مشغول به تحصیل هستند.
2	به گزارش ایرنا، عبدالکریم بهجت‌پور روز شنبه در دیدار با آیت الله سید محمد شاهچراغی نماینده، ولی فقیه در استان و امام جمعه سمنان و جمعی مدیران حوزه علمیه خواهران استان، در دفتر امام جمعه این شهر افزود: بیش از ۸۰ هزار طلبه خانم از حوزه‌های علمیه کشور دانش‌آموخته شده‌اند.
3	وی ادامه داد: حدود ۶ هزار استاد کار آموزش در مراکز حوزه‌های علمیه خواهران را برعهده دارند که بیش از پنج ششم آموزش‌ها بر عهده خواهران دانش آموخته در حوزه است.
4	وی یادآور شد: یکی از افتخارات نظام جمهوری اسلامی ایران مهیا ساختن عرصه برای استفاده از ظرفیت‌های خاموش است و حوزه علمیه خواهران یکی از دستاورد‌های انقلاب اسلامی در بهره‌گیری از ظرفیت زنان است.
5	بهجت‌پور بیان کرد: بیش ۱۰۳ هزار مدرسه در کشور وجود دارد که نیمی از جمعیت دانش آموزان زنان هستند و همچنین از میان بیش از چهار میلیون دانشجو در کشور بیش از نیمی خانم هستند.
6	وی خاطرنشان کرد: ۵۰۰ مدرسه حوزه علمیه در کشور در مقاطع مختلف وجود دارد و اکنون به واسطه این ظرفیت مردم کشور فرصت یافتند مطالبه حضور در صحنه داشته باشند.
7	مدیر حوزه‌های علمیه خواهران کشور بیان کرد: یک مصوبه در شورای معین شورای انقلاب فرهنگی تصویب شد و در مرحله نهایی شدن قرار دارد که براساس آن ۱۰ درصد استخدام آموزش و پرورش از میان طلبه‌ها باشد.
