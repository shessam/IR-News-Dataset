tabnak_data###دمشق: ملت سوریه در مسیر پیروزی نهایی است###https://www.tabnak.ir/fa/news/966078/دمشق-ملت-سوریه-در-مسیر-پیروزی-نهایی-است###[]###2020-03-15 19:09:00###۹۶۶۰۷۸###['سوریه', 'دمشق', 'جنگ']
1
1	معاون وزیر خارجه سوریه در سخنانی به مناسبت ورود جنگ علیه این کشور به دهمین سال خود گفت که این جنگ سناریویی که برای منطقه در نظر گرفته شده بود را آشکار کرد و ملت سوریه علی‌رغم ۹ سال جنگ قاطعانه در مسیر پیروزی نهایی گام برمی‌دارد.
2	به گزارش ایسنا، أیمن سوسان، معاون وزیر خارجه سوریه در مصاحبه با روزنامه الوطن درباره ورود جنگ خونین و وحشیانه علیه سوریه به دهمین سال خود اظهار کرد: با وجود گذشت ۹ سال جنگ ناعادلانه علیه کشور اما ملت سوریه قاطعانه به سمت پیروزی نهایی بر تروریسم، وحدت ملت و کشور و همچنین تصمیم گیری ملی و مستقل گام برمی‌دارند.
3	وی با اشاره به اظهارات اخیر آنگلا مرکل، صدراعظم آلمان و انتقاد او از سیاست غرب در قبال سوریه، افزود: این جنگ نشان داد که تغییر حکومت از خارج غیر ممکن است و جنگ تنها منجر به افزایش افراط گرایی می‌شود.
4	آنچه در سوریه رخ داد اجرای سناریویی بود که برای منطقه طراحی شده بود تا از طریق تغییر در جهت گیری‌ها و انحصار اتخاذ تصمیمات سیاسی، گزینه‌های هماهنگ با منافع آمریکا و ائتلاف آن انتخاب شوند.
5	سوسان گفت: از ابتدا می‌دانستیم چه چیزی برای کشورمان در حال رخ دادن است، شیوه دولت و ملت سوریه در مقابله با این توطئه ناشی از درک عمیق اهداف اتفاقات علیه کشور و منطقه بود؛ آنها از انواع شیوه‌های مختلف فریب و جنگ استفاده کردند.
6	وی تصریح کرد: کسانی که با سوریه دشمنی کردند پس از موفقیت ارتش سوریه و ناکام ماندن طرح‌شان اکنون به دنبال حفظ آبروی‌شان هستند، سوریه از آنها نمی‌خواهد که به اشتباه‌شان اذعان کنند بلکه از آنها می‌خواهد تا به شکل صریح موضع‌شان نسبت به تروریسمی که کشور را هدف قرار داد، اعلام کنند.
7	سوسان درباره اقدامات برخی کشورها برای از سرگیری روابط با سوریه نیز تأکید کرد: ما در این زمینه درهای‌مان را بر روی هیچ طرفی نبسته‌ایم، ما به کسی تجاوز نکرده‌ایم بلکه مورد تجاوز قرار گرفته‌ایم و هرکسی که درصدد تغییر روابط خود با سوریه است با درهای باز روبرو می‌شود.
8	این مقام سوری ادامه داد: ما از هر اقدام مثبتی در راستای عادی سازی روابط استقبال می‌کنیم و هر کسی که اعراب و نهادهای عربی را به سمت نادرستی کشانده است باید به مسیر درست بازگردد و بداند که آنچه سوریه با آن مواجه شد می‌تواند برای طرف‌های دیگر نیز رخ دهد.
9	معاون وزیر خارجه سوریه تأکید کرد که سوریه با اقدامات سیاسی و تلاش‌های صادقانه با جنگ ظالمانه علیه خود مقابله کرد: "ما تلاش‌های صادقانه‌مان را در محافل مختلف از جمله روند ژنو ثابت کردیم، طوری که هیئت سوریه ایده‌های سازنده‌ای را پیشنهاد می‌کرد اما متأسفانه به دلیل مداخلات غرب و کشورهای توطئه کننده علیه سوریه این ایده‌ها راه به جایی نمی‌برد.
10	"وی در ادامه مداخلات خارجی را عامل بحران سوریه و مانعی بر سر راه خروج از این بحران عنوان کرد و گفت که هرگونه روند سیاسی باید مبتنی بر گفت‌وگوی سوری ـ سوری و بدون هرگونه مداخله خارجی باشد.
11	سوسان درباره پرونده کردها نیز افزود: سوریه یک کشور برای تمامی ملت سوریه است و همینگونه نیز باقی خواهد ماند، ما هیچ مشکلی برای گفت‌وگو با هر طرفی نداریم اما این گفت‌وگوها باید با هدف وحدت ملت سوریه و تمامیت ارضی آن انجام شود.
