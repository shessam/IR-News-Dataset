tabnak_data###بیرانوند با قرارداد ۳ساله با آنتورپ بلژیک پیوست###https://www.tabnak.ir/fa/news/954213/بیرانوند-با-قرارداد-۳ساله-با-آنتورپ-بلژیک-پیوست###['ورزشی', 'ورزشی']###2020-01-25 08:44:00###۹۵۴۲۱۳###['بیرانوند', 'پرسپولیس', 'آنتورپ', 'تابناک ورزشی']
1
1	بر اساس توافق انجام‌شده میان بیرانوند و دو باشگاه پرسپولیس و انتورپ، این دروازه‌بان آخر فصل با قراردادی سه‌ساله راهی بلژیک می‌شود.
2	به گزارش تابناک ورزشی، طی یکی دو روز گذشته مذاکرات فشرده‌ای برای پیوستن علیرضا بیرانوند به باشگاه انتورپ بلژیک انجام شد و با وجود اینکه این باشگاه برای دروازه‌بان پرسپولیس، بلیت هواپیما ارسال کرده بود، اما بیرانوند راهی بلژیک نشد تا اینگونه روند انتقالش به باشگاه انتورپ وارد فاز جدیدی شود.
3	علیرضا بیرانوند که مدت‌هاست سودای بازی در اروپا را در سر می‌پروراند، علاقه زیادی دارد تا هرچه زودتر این انتقال انجام شود اما مشکلاتی که احتمالا در نبود او گریبان پرسپولیس را خواهد گرفت، اجازه نداده این دروازه‌بان به‌راحتی پای قرارداد را با باشگاه بلژیکی امضا کند.
4	از این رو راهکار جدیدی ارائه شد تا اینگونه برای همه طرف‌ها سود به همراه داشته باشد.
5	به نوشته ایسنا طبق توافق انجام شده، علیرضا بیرانوند تا پایان فصل در پرسپولیس می‌ماند تا این تیم از نظر نبود دروازه‌بان دچار زیان نشود.
6	در ادامه و در پایان فصل بیرانوند بر اساس توافق انجام شده با قراردادی سه ساله به باشگاه انتورپ بلژیک می‌پیوندد و باشگاه پرسپولیس هم بابت این انتقال مبلغ ٧٠٠هزار دلار دریافت می‌کند.
7	این قرارداد عصر امروز (شنبه) به امضای طرفین خواهد رسید.
8	حالا پرسپولیس‌ می‌تواند تا پایان فصل از دروازه‌بان اول تیمش استفاده کند و در پایان فصل نیز با دریافت مبلغی، درآمد خوبی را به دست بیاورد.
9	از طرف دیگر بیرانوند نیز که به دنبال بازی در لیگ‌های اروپایی است، این فرصت را دارد تا فوتبالش را در اروپا ادامه بدهد.
10	بر اساس بندی که در قرارداد بیرانوند وجود دارد، این دروازه‌بان می‌توانست با پرداخت ٧٠٠ هزار دلار، بدون مشکل از پرسپولیس جدا شود اما به خاطر مشکلاتی که برای این تیم در درون دروازه رخ می‌داد، حاضر به جدایی در میانه فصل نشد.
