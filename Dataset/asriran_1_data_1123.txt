asriran_1_data###روحانی: ماسک در مکان های سرپوشیده از 15 تیر الزامی می شود/ حدنصاب افزایش اجاره‌بها در تهران و کلانشهرها###https://www.asriran.com/fa/news/735154/روحانی-ماسک-در-مکان-های-سرپوشیده-از-15-تیر-الزامی-می-شود-حدنصاب-افزایش-اجاره‌بها-در-تهران-و-کلانشهرها###['سیاسی']###2020-06-28 12:00:00###۷۳۵۱۵۴###['اجاره بها', 'ماسک']
85
1	رئیس جمهور گفت: قرار است از هفته آینده ترتیباتی اتخاذ شود تا از ۱۵ تیر ماه تا انتهای ماه،‌ ماسک در مکان‌هایی که تجمع وجود دارد یا سرپوشیده است،‌ الزامی کنیم.
2	به گزارش ایسنا، حجت الاسلام و المسلمین حسن روحانی در جلسه ستاد ملی مقابله با کرونا با گرامی‌داشت یاد شهید بهشتی و تبریک هفته قوه قضاییه، اظهار کرد: شرایط اتفاق افتاده در سال ۶۰ شرایطی بود که قبلا سابقه‌اش را نداشتیم؛ الان از نظر امنیتی می گویم سال ۶۰ سال سختی بود.
3	تلخ‌ترین حادثه از سال ۶۰ ماجرای انفجار دفتر حزب جمهوری اسلامی بود.
4	وی ادامه داد: مخالفین ما فکر می کردند ضربه بزرگی وارد کردند و کار تمام است.
5	در شرایطی که رئیس جمهور عزل شده بود در ذهن‌شان این بود که این ضربه ضربه نهایی است.
6	اما امام (ره) با آن توان و بیان قوی‌شان با کمک مردم از این ماجرا هم گذر کردند.
7	هفت تیر شرایط کشور را عوض کرد .
8	شعار «ایران پر از بهشتی‌ است» تحول عظیمی در سیاست ایران ایجاد کرد.
9	رییس‌جمهور خاطرنشان کرد: در آن دوران مثلث شوم آمریکایی‌ها، صدام و منافقین کشور را دچار مشکلات عظیم کرد.
10	شهید بهشتی شخصیت کم نظیری بود که در آن حادثه از دست دادیم.
11	به خاطر آن ایام هفته قوه قضاییه نیز در این ایام است.
12	این هفته بسیار مهم را گرامی می داریم.
13	در شرایط فعلی کشور تنها راه، نزدیکی این سه قوه است.
14	پیش‌تر هم گفتم "پیوند" ما را به "پیروزی" می رساند.
15	اگر همه پیوند لازم را داشته باشیم، خداوند پیروزی را نصیب‌مان خواهد کرد.
16	روحانی گفت: در تقویم کشور خرداد برای شروع کار مجلس است.
17	در ماه تیر هفته قوه قضاییه است.
18	مرداد برای ریاست جمهوری و تنفیذ رئیس جمهور جدید توسط رهبر معظم است.
19	شهریور هفته دولت است.
20	این ۴ ماه همه پشت سر هم در تاریخ کشور قرار گرفته است.
21	همان طور که ماه آن‌ها پشت سر هم است، سال شان هم پشت سر هم است و پشت هم قرار می‌گیرند.
22	وی با بیان اینکه اگر سال ۶۰ سخت ترین سال امنیتی بود، سال جاری سخت‌ترین سال اقتصادی کشور و سلامت جهانی است، گفت: فشار اقتصادی از سال ۹۷ آغاز شد و امروز شدیدترین فشار اقتصادی را داریم.
23	در این یک قرن تقریبا بیماری همانند بحران کرونا را نداشتیم و بی سابقه است.
24	کمتر سراغ داریم که یک بیماری آنقدر دنیا را تحت فشار قرار دهد.
25	رئیس جمهور گفت: ببینید کشورهای اروپایی و امریکا که تحریم و فشار اقتصادی نداشتند اما تحت چه فشاری هستند.
26	کاهش تولید ملی در تمام کشورهای صنعتی رخ داده است.
27	از طرفی برخی مشاغل برای چند ماه تعطیل شد.
28	ببینید چه ضربه عظیمی بر اقتصاد جهانی وارد شده است.
29	برخی کالاها مثل خودرو ۱۵ درصد کاهش تولید پیدا کردند.
30	کرونا یک عارضه جهانی است.
31	سابقه نداشت هیچ بیماری انقدر در تولید مشکل ایجاد کند.
32	ارزش پول ملی را در همه کشورها پایین آورده است.
33	بورس را پایین کشیده، البته به جز کشور ما که رشد داشته است.
34	بسیاری از کشورهای آسیایی و غیر آسیایی سرمایه های شان خارج شده است.
35	وی تصریح کرد: ما به عنوان کشوری که تحت فشار و تحریم هستیم یک ریال استقراض از بانک مرکزی نداشتیم.
36	انگلیس ۲۷۳ میلیارد پوند از بانک مرکزی‌اش قرض گرفته است.
37	رئیس‌جمهور در ادامه گفت: بیماری کرونا جهان را متحول کرده و موجب شده برای کشورهای جهان مشکلات اقتصادی ایجاد شود به همین دلیل ما در این باب مسئولیت سنگینی داریم.
38	من امروز به ملت ایران می‌گویم کار وزارت بهداشت، کار تولید و حمل و نقل ما افتخار آمیز بود.
39	کار بخش های کشاورزی و صنعت، بانک مرکزی، اقتصاد و بورس کاری کم نظیر بود.
40	اگر بخواهیم این موارد را با جهان مقایسه کنیم متوجه خواهیم شد که کار عظیمی انجام شده است.
41	وی افزود: خدمت ملت ایران شهادت می‌دهم تمام مسوولانی که من می‌شناسم شش ماه است که حتی یک روز استراحت نکردند اگر چه هنوز مشکلاتی برای مردم باقی است، ولی باید توجه کنیم که کار بزرگی انجام شده است.
42	برای مثال تا آن جا که امکان داشت برای افراد وام‌هایی را در نظر گرفتیم و برای سه میلیون خانوار در ۴ نوبت در ۴ ماه اخیر بسته معیشتی در نظر گرفته شد.
43	همچنین کمک معیشتی دیگری را برای ۱۸ میلیون خانوار از آبان ماه سال گذشته آغاز کردیم.
44	این کمک‌ها و این اضافه حقوق ها حداکثر توان دولت بود و دولت هر چه توانست در این باره انجام داد.
45	روحانی عنوان کرد: امروز بحمدالله نه نیاز به استقراض خارجی داریم و نه استقراض از بانک مرکزی.
46	ولی به وحدت، اتحاد، تعامل و همکاری نیاز داریم.
47	بدون این موارد نمی‌توانیم در این شرایط کاری کنیم.
48	باید توجه کنیم که تا پایان سال با کرونا رو به رو هستیم.
49	آنفلوآنزا هم به یاری آن خواهد آمد، باید متحد کنار هم بایستیم.
50	اکنون زمان دعوا نیست در چنین شرایطی زمان دعوای مجلس و دولت یا زمان دعوای قوه قضاییه و مجلس نیست.
51	سه قوه باید در کنار هم متحد باشند و نیروهای مسلح نیز در کنار آنها قرار گیرد و همگی تحت تدابیر مقام معظم رهبری گام برداریم و مردم نیز کامل در صحنه باشند؛ چرا که بدون یاری مردم موفق نخواهیم بود.
52	در مقطعی که یاری مردم باشد موفق خواهیم شد.
53	رئیس جمهور ادامه داد: همه می دانیم این ویروس از دی ماه در چین شیوع پیدا کرد و از بهمن ماه وارد کشور ما شد.
54	این ویروس قدم به قدم همه جهان را فرا گرفت و هیچ کشوری را استثنا نکرد.
55	تمام کشورهایی که دچار این گرفتاری شدند به ناچار محدودیت‌هایی را اعمال کردند سپس بعد از مدتی محدودیت‌ها را کاهش داده و یا به کلی آن را برداشتند.
56	در کشور ما نیز این ویروس وارد شد در ابتدا در گیلان و قم شاهد آن بودیم و پس از آن در کشور شیوع پیدا کرد.
57	اکنون نیز شاهد آن هستیم که در هر استانی که پیشتر بارانداز این ویروس نبوده اکنون شیوع پیدا کرده است.
58	وزارت بهداشت می‌گوید ۵ یا ۶ استان در این باب دچار مشکل است و برخی هم در شرایط هشدار قرار دارند.
59	وی ادامه داد: شش ماه از این بیماری گذشته تا به امروز نه واکسنی برای آن یافت شده و نه دارویی؛ ممکن است این وضعیت سه یا شش ماه یا یک سال دیگر ادامه پیدا کند پس باید خودمان را برای بلندمدت آماده کنیم من از ابتدا گفتم باید با این ویروس مدت‌ها مواجه بوده و با آن سازگاری داشته باشیم.
60	اما برخی فکر می‌کردند اگر ۱۵ روز در خانه بمانیم مشکل رفع می‌شود البته که این موضوع کمک بزرگی کرد.
61	روحانی گفت: هنگامی این ویروس وارد هر استانی شد نباید بگذاریم پیک تند پیدا کند.
62	این ویروس یا به صورت کله قندی شیوع می‌کند یا که حرکت ویروس به صورت ملایم است.
63	باید که موضوع دوم را در نظر داشته باشیم چرا که اگر شیوع آن ناگهانی و به یکباره باشد بیمارستان‌ها پر از بیمار خواهد شد.
64	اینکه مرتبا می‌گویند مردم پروتکل های بهداشتی را رعایت کنند به این دلیل است که ما با کمترین خسارت از این شرایط عبور کنیم.
65	هنگامی که از آن شرایط عبور کنیم کار سخت می‌شود، ولی همچنان باید موارد بهداشتی را مورد توجه قرار دهیم.
66	روحانی تصریح کرد: همه مشاغل و همه مردم باید اصول بهداشتی را رعایت کنند و راه دومی نداریم.
67	راهش فقط مراقبت و رعایت اصول بهداشتی است.
68	برای مثال فاصله‌ها رعایت شود از ماسک استفاده کنیم و دستمان را مرتبا بشوریم.
69	باید توجه کنیم که محل تجمع محل خطر است محلی که تجمع در آن باشد دارای وضعیت قرمز می‌شود.
70	ممکن است شهر سفید باشد ولی در آن مراسم عروسی، عزا یا یک مهمانی برگزار شود، ممکن است فکر شود آن مراسم به خوبی تمام شده ولی مدتی بعد مهمانان با مشکل روبه رو می‌شوند.
71	به همین دلیل باید محل تجمع را منطقه قرمز بدانیم.
72	مرتبا بر این موضوع تاکید می‌شود که ماسک ارزان و ساده در اختیار قرار دهند.
73	ولی از سوی دیگر مردم نیز می‌توانند به راحتی در خانه ماسک تهیه کنند.
74	رئیس جمهور گفت: همه ما باید مراقب سالمندان و بیماران زمینه‌ای باشیم.
75	هنگامی که افراد دچار این بیماری می‌شوند به احتمال ۸۰ یا ۸۸ درصد نجات پیدا می‌کنند اما اگر فرد سالمند باشد یا یک بیماری زمینه‌ای داشته باشد با مشکل رو به رو می‌شود.
76	رئیس جمهور در جلسه ستاد ملی مدیریت مقابله با کرونا با اشاره به مصوبات این جلسه گفت: امروز در ستاد ملی چندین مصوبه داشتیم.
77	یکی از این مصوبات بسیار مهم در خصوص استان‌های بود که برخی شهرستان‌های آن وضعیت قرمزی دارند.
78	اگر هر شهرستانی وضعیت قرمز داشت ستاد استان می‌تواند محدودیت‌های یک هفته‌ای پیشنهاد دهد با هماهنگی‌هایی که صورت خواهد گرفت و با اطلاع و تایید رئیس جمهور محدودیت برای یک هفته اجرا شده و یا قابل تمدید خواهد بود.
79	وی خاطرنشان کرد: مصوبه مهم دیگر این بود که در هر مکانی که محل تجمع است استفاده از ماسک را اجباری کنیم؛ از هفته آینده ترتیباتی در نظر خواهد بود که از ۱۵ تیر ماه تا پایان این ماه ماسک را در این مکان‌ها الزامی کنیم و اگر لازم بود این موضوع را تا مرداد ماه تمدید کنیم؛ چرا که هر محل تجمعی محلی قرمز است همه باید در این امر نظارت کنند و دستور العمل‌ها را اجرا کنند.
80	اگر در این باره در حوزه قانون نیاز به ماده قانونی است این موضوع نیز مورد توجه قرار گیرد.
81	قوه قضاییه نیز کمک کنند تا ماده‌ای در این باب تهیه شود تا بتوانیم در برخی مکان‌های قرمز و مکان‌های سرپوشیده و دارای اجتماع یا شهرستان‌های قرمز ماسک را الزامی کنیم.
82	رئیس جمهور با اشاره به تلاش دولت برای ساخت مسکن‌های ارزان قیمت گفت: امروز گفتیم وزارت مسکن و همچنین وزارت کشور طرح هایی برای مسئله مسکن بیاورند.
83	تصویب کنیم تا زمین ارزان‌تر و مصالح ارزان در اختیار سازنده قرار بگیرد و تشریفات شهرداری کم شود.
84	وی در ارتباط با تصمیم دولت دوازدهم درباره افزایش اجاره‌ بها نیز گفت: اجاره‌بهای مسکن خیلی از مستاجرین را تحت فشار قرار داده است.
85	مقرراتی گذاشتیم که اضافه اجاره‌بها در تهران بیش از ۲۵ درصد، در کلانشهرها بیش از ۲۰ درصد و در سایر شهرها بیش از ۱۵ درصد ممنوع باشد.
86	روحانی افزود: این میزان اجاره‌بها تا زمانی که وزرات بهداشت و درمان ما شرایط این ویروس را از حالت اضطرار خارج کند ادامه خواهد داشت.
87	از آن تاریخ تا سه ماه بعد می‌توانند با توافق جدید با هم زندگی کنند.
88	یعنی سه ماه هم بعد از پایان کرونا زمان دادیم.
89	وی خبر داد: در ۱۱ حوزه انتخابیه مشخص شد انتخابات با چه مقرراتی برقرار شده است.
