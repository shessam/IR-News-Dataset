roozno_data###هماهنگی صد در صدی همه دستگاه‌ها در مقابله با کرونا###http://roozno.com//fa/news/417956/هماهنگی-صد-در-صدی-همه-دستگاه‌ها-در-مقابله-با-کرونا###[]###2020-03-12 13:48:00###۴۱۷۹۵۶###['لاریجانی', 'کرونا']
1
1	رییس مجلس شورای اسلامی در دیدار وزرای کشور و بهداشت، ضمن دریافت آخرین گزارش ملی از روند شیوع کرونا و اقدامات پیشگیرانه و مقابله ای با آن، بر هماهنگی کامل و صد در صدی کلیه دستگاه ها در فاز جدید مبارزه با این بیماری تاکید کرد.
2	به گزارش روز نو ،‌ علی لاریجانی با اشاره به ضرورت هماهنگی همه دستگاه‌ها در موضوع مقابله و پیشگیری بیماری کرونا، گفت: تمام توان مجموعه‌ها در دولت و دیگر بخش‌ها می بایست هماهنگ شده و در خدمت کمک به جلوگیری از شیوع و ریشه‌کنی این بیماری درآید و گزارش اقدامات انجام شده به مردم داده شود.
3	لاریجانی بررسی‌های میدانی در استان‌ها و دریافت بهنگام اطلاعات دقیق از نیازمندی های مردم و مراکز درمانی را لازمه تصمیم‌گیری هماهنگ در مقابله با کرونا دانست و افزود: تجمیع همه ظرفیت های کشور برای ارائه هر چه روان‌تر خدمات بهداشتی، درمانی و دارویی، نیازمند دو اصل هماهنگی صد در صدی و سرعت عمل در هر دو سطح ملی و استانی است.
4	رئیس مجلس، ترمیم و جبران افت شماری از کسب و کارها در کشور به دلیل شیوع کرونا را ضروری دانست و تاکید کرد: حمایت از کسب و کارها در شرایط فعلی باید در ستاد اقتصادی دولت پیگیری شده و تمهیدات ویژه و هدفمندی برای آن اندیشیده شود.
5	وی همچنین با توجه به احتمال سفر برخی از شهروندان در این ایام از وزرای کشور و بهداشت خواست تا با همکاری صداوسیما هشدارهای لازم را در این خصوص به مردم ارائه دهند.
6	همچنین، عبدالرضا رحمانی فضلی وزیر کشور و سعید نمکی، وزیر بهداشت، درمان و آموزش پزشکی در ابتدای این دیدار، گزارش مشروحی از آخرین تحولات در مورد بیماری کرونا و تدابیر انجام شده در سطح کشور به رییس مجلس شورای اسلامی ارائه کردند.
