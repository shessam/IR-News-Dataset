tabnak_data###تحویل نامه «مصطفی الکاظمی» به «بن‌سلمان» / دستور ترامپ برای آتش زدن مزارع کشاورزی سوریه / نامه ونزوئلا به دبیرکل سازمان ملل درباره نفتکش‌های ایران / پیام پارلمان عربی به شورای امنیت و سازمان ملل پیرامون لیبی###https://www.tabnak.ir/fa/news/980295/تحویل-نامه-مصطفی-الکاظمی-به-بن‌سلمان-دستور-ترامپ-برای-آتش-زدن-مزارع-کشاورزی-سوریه-نامه-ونزوئلا-به-دبیرکل-سازمان-ملل-درباره-نفتکش‌های-ایران-پیام-پارلمان-عربی-به-شورای-امنیت-و-سازمان-ملل-پیرامون-لیبی###['صفحه نخست', 'بین\u200cالملل']###2020-05-24 08:00:00###۹۸۰۲۹۵###['تحولات خاورمیانه', 'تحولات سوریه', 'تحولات عراق', 'تحولات یمن', 'ایران و آمریکا', 'برجام', 'اروپا', 'کرونا', 'ونزوئلا']
1@@@2
1	نامه ونزوئلا به دبیرکل سازمان ملل درباره نفتکش‌های ایران، پیام پارلمان عربی به شورای امنیت و سازمان ملل پیرامون لیبی، سرنگونی پهپاد معارضان سوری نزدیک «حمیمیم» و دستور ترامپ برای آتش زدن مزارع کشاورزی سوریه از جمله مهم‌ترین خبر‌ها و رویداد‌های مرتبط با خاورمیانه در ۲۴ ساعت گذشته بوده اند.
2	در این میان، باید به تحویل نامه «مصطفی الکاظمی» به «بن‌سلمان» نیز اشاره کرد.
3	به گزارش «تابناک»؛ سفارت عراق در عربستان، طی بیانیه‌ای اعلام کرد، وزیر دارایی عراق و سرپرست وزارت نفت این کشور، به عنوان فرستاده نخست‌وزیری وارد ریاض شد و از سوی «محمد عبدالله الجدعان» وزیر دارایی، «ماجد بن عبدالله بن عثمان القصبی» وزیر تجارت و رئیس هیات سعودی شورای هماهنگی دو کشور، «عبدالرحمان الحربی» رئیس هیات عمومی تجارت خارجی عربستان و «قحطان طه خلف»، سفیر عراق در ریاض مورد استقبال واقع شد.
4	بر اساس این گزارش طی نشست‌های صورت گرفته میان طرفین، نامه مصطفی الکاظمی به محمد بن سلمان تحویل داده و درباره همکاری‌های میان دو کشور و سازوکارهای فعالسازی آن رایزنی شد.
5	سفارت عراق در ریاض اعلام کرد که طرف عراقی تاکید کرد، دولت در توسعه روابط دوجانبه با عربستان جدی است و نخست‌وزیر خواستار فعالسازی هرچه سریع تر همکاری‌ دو کشور در تمامی زمینه‌ها در راستای تضمین منافع اقتصادی طرفین است.
6	بنا بر این گزارش، دو طرف گشایش گذرگاه مرزی «عرعر » میان دو کشور را عامل اساسی در تحقق جهش در همکاری‌ اقتصادی و سرمایه گذاری اعلام کردند.
7	وزیر دارایی عراق و فرستاده نخست‌وزیر عراق به عربستان سعودی، پیش از دیدار با مقامات سعودی درباره رویکرد این کشور برای توسعه روابط با عربستان سعودی و حمایت از اقتصاد عراق گفته بود: هدف از سفر به عربستان سعودی، توجه به سه محور برای توسعه رابطه عراق با طرف سعودی است؛ اول: حمایت مالی فوری از بودجه، دوم: تشویق و تحریک شرکت‌ها و موسسات دولتی عربستان به ویژه در بخش انرژی و کشاورزی برای ورود به بازارهای عراق از طریق سرمایه‌گذاری و سوم: فعال‌سازی بعد تجاری.
8	اخیرا ولی‌عهد سعودی در تماس تلفنی با الکاظمی ضمن تبریک به او برای دستیابی به پست نخست‌وزیری و گرفتن رای اعتماد برای کابینه‌اش از پارلمان، از وی رسما برای سفر به عربستان سعودی دعوت کرده بود.
9	«ساموئل مونکادا»، نماینده دائم ونزوئلا در سازمان ملل متحد می‌گوید، کشورش «آنتونیو گوترش»، دبیر کل سازمان ملل متحد را از تهدید واشنگتن برای استفاده از زور نظامی علیه کشتی‌های حامل بنزین ایران مطلع کرده است.
10	نماینده ونزوئلا گفت: «امروز ما شورای امنیت و آنتونیو گوترش، دبیر کل سازمان ملل را از تهدید ایالات متحده برای استفاده قریب‌الوقوع از زور نظامی علیه کشتی‌های حامل بنزین ایران مطلع کرده‌ایم».
11	مونکادا گفته چنین اقدامی به موجب قوانین بین‌المللی، اقدام جنگی خواهد بود.
12	مشعل بن فهم السلمی، رییس پارلمان عربی در پیامی از سازمان‌های بین‌المللی خواست برای برقراری آتش‌بس در لیبی جهت حفاظت از غیرنظامیان و فراهم کردن شرایط برای ازسرگیری روند سیاسی در لیبی که سازمان ملل بر آن نظارت دارد، وارد عمل شوند.
13	وی در این پیام تاکید کرد: با شیوع ویروس کرونا، محاصره شدن برخی شهرهای لیبی و ادامه عملیات نظامی که منجر به کشته و زخمی شدن ده‌ها تن شده است، در حال حاضر این کشور در شرایط انسانی بسیار دشواری به سر می‌برد.
14	رییس پارلمان عربی در ادامه بر ضرورت توقف درگیری‌ها به ویژه در این روزهای مبارک ـ که مسلمانان در سراسر جهان برای عید فطر آماده می‌شوند ـ تاکید کرد و گفت: راه‌حل سیاسی تنها راه‌حل بحران لیبی است و سازمان ملل باید برای توقف مداخلات خارجی در امور این کشور ـ که طرف‌های درگیر را تغذیه می‌کنند ـ وارد عمل شده و انتقال سلاح و نظامیان خارجی را در راستای پایبندی به قطعنامه‌های ذی‌ربط شورای امنیت ممنوع کند.
15	لیبی صحنه دودستگی‌های شدید میان نهادهای دولتی است.
16	پارلمان و نیروهای شورشی موسوم به ارتش ملی در شرق این کشور حضور داشته و شورای ریاستی دولت توافق ملی نیز که در عرصه بین‌المللی رسمیت دارد اما رای اعتماد پارلمان را کسب نکرد، در غرب این کشور حکم‌رانی می‌کنند.
17	طرابلس، محل استقرار دولت توافق ملی است و اطراف آن از چهارم آوریل ۲۰۱۹ صحنه درگیری‌های مداوم بین نیروهای ارتش ملی و نیروهای وابسته به دولت توافق است که تاکنون صدها کشته و هزاران زخمی بر جای گذاشته‌ است.
18	رسانه های روسی مدعی سرنگونی یک پهپاد متجاوز آمریکایی نزدیک پایگاه هوایی «حمیمیم» محل استقرار بخشی از نیروهای روسیه در سوریه شدند.
19	وبگاه «بالگرین میلیتری» به نقل از خبرگزاری روسی «آویاپرو» نوشت که این پهپاد آمریکایی در خدمت معارضان النصره در سوریه بوده و حین پرواز تجسسی، قصد حمله به پایگاه هوایی حمیمیم را داشت که با آتش جنگنده های روسیه سرنگون شد.
20	به گفته منابع مطلع، این پهپاد اوایل سال جاری به نیروهای النصره داده شد.
21	تاکنون به نوع این پهپاد و زمان دقیق این حادثه هیچ اشاره ای نشده و وزارت دفاع روسیه نیز گزارشی از این حادثه منتشر نساخته است.
22	این در حالی است که طی روزهای گذشته رسانه‌ها از ماموریت هواپیمای تجسسی ارتش آمریکا نزدیک پایگاه هوایی روسیه در سوریه خبر دادند.
23	به گزارش خبرگزاری «اسپوتنیک» یک فروند هواپیمای تجسسی بوئینگ «پوسیدان8» ارتش آمریکا که از پایگاه هوایی «سیگونلا» در جزیره سیسیل ایتالیا برخاسته بود پرواز تجسسی را نزدیک سواحل سوریه محل پایگاه نظامی روسیه انجام داد.
24	گزارشی منتشر شده است که حکایت از این دارد، آتش‌سوزی در محصولات کشاورزی سوریه، بنا به دستور دونالد ترامپ، رئیس جمهوری آمریکا انجام می‌شود.
25	این گزارش که توسط پایگاه "اینترنشنال بیزینس تایمز" خبری آمریکا منتشر شده، اعلام می‌کند که نیروهای آمریکایی دستورات کاخ سفید را برای آتش زدن زمین‌های کشاورزی اجرا می‌کنند.
26	مسئولان سازمان ملل نیز ابراز نگرانی کرده‌اند که این اقدام در شرایطی انجام می‌شود که کرونا ممکن است منجر به از دست رفتن امنیت غذایی شود.
27	در همین حال، خبرنگار اسپوتنیک گزارش داد که بالگردهای وابسته به ارتش آمریکا از طریق انداختن "بالون‌های آتش‌زا" بر زمین‌های کشاورزی در پنج روستا در حومه شهرک‌های "تل براک" و "الهول" واقع در جنوب شرق "الحسکه" سوریه، بیش از ۲۵۰۰ دونم از مزارع گندم و جو را آتش زدند.
28	دو بالگرد از نوع "آپاچی" وابسته به نیروهای ارتش آمریکا جمعه شب در حالی که به پرواز در مسافتی نزدیک با پنج روستا در دو منطقه تل براک و الهول (۵۰ کیلومتری) جنوب شرق الحسکه می‌پرداختند، تعدادی "بالون‌های آتش‌زا" را بر زمین‌های کشاورزی انداختند که در نتیجه آن محصولات گندم و جو که آماده برداشت بودند، آتش گرفتند.
29	خبرنگار اسپوتنیک گزارش داد که انداختن بالون‌های آتش‌زا منجر به آتش گرفتن بیش از ۲۵۰۰ دونم از مزارع گندم و جو شد و پس از آن، ساکنان توانستند این آتش‌سوزی را کنترل کنند.
30	در همین راستا، یکی از ساکنان این روستا در الحسکه خاطرنشان کرد: بالگردهای ارتش آمریکا در جریان پروازشان در مسافت بسیار نزدیک با زمین‌های کشاورزی در روستاهای «الحویش الشمالی، تل الشایر الخاتونیة، أم غدیر، الجویسمیة و الجعیلیة» اقدام به پرتاب بالون‌های آتش‌زا در مقابل دیدگان ساکنان کردند.
31	وی در ادامه افزود، نیروهای سوریه دموکراتیک (قسد) پنج تن از اهالی این روستاها را به دلیل تصویربرداری از آتش‌سوزی‌ها بازداشت و گوشی‌های موبایل آنها را مصادره کردند.
32	این منبع محلی ادامه داد، ده‌ها کشاورز و خانواده‌هایشان توانستند آتش‌سوزی‌ها را خاموش کرده و مانع از گسترش آن به روستاهای دیگر شوند و در این میان، آمبولانس‌های وابسته به نیروهای سوریه دموکراتیک نیز کاری نکردند.
33	یک هواپیمای آمریکایی در هفدهم ماه جاری میلادی نیز اقدام به آتش زدن ۲۰۰ دونم از مزارع گندم در روستای "عدلة" در حومه "الشدادی" واقع در جنوب الحسکه کرده بود.
