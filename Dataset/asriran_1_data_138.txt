asriran_1_data###ویروس کرونا پاکستان را به حالت آماده باش درآورد###https://www.asriran.com/fa/news/710509/ویروس-کرونا-پاکستان-را-به-حالت-آماده-باش-درآورد###['بین الملل']###2020-01-25 10:06:00###۷۱۰۵۰۹###['کرونا', 'پاکستان']
13
1	پاکستان که رفت و آمد شهروندان چینی به این کشور زیاد است به دنبال گسترش شیوع ویروس کشنده کرونا ضمن اعلام آماده باش، فرودگاه های بزرگ خود را نیز مجهز به دستگاه های دماسنج مادون قرمز کرده است.
2	به گزارش ایرنا به نقل از رسانه های پاکستان، شرکت هواپیمایی ملی این کشور (PIA) که پروازهای زیادی از شهرهای پاکستان به فرودگاه های مختلف در چین دارد اعلام کرده است که برای پیشگیری از سرایت ویروس اسرار آمیز کرونا، تمام مسافران چینی یا پاکستانی از مبدا چین قبل از سوار شدن به هواپیما معاینه می شوند و همزمان در فرودگاه های پاکستان نیز تدابیر لازم به کار گرفته می شود.
3	مسئولان خطوط پروازی پاکستان به همتایان خود در چین اعلام کرده اند که فرآٰیند غربالگری مسافران از مبدا چین باید انجام شود تا اطمینان لازم مبنی بر عدم انتقال این ویروس توسط مبتلایان به آن به پاکستان حاصل شود.
4	اسکنرهای حرارتی به ویژه دستگاه های دماسنج مادون قرمز در چهار فرودگاه اصلی پاکستان شامل "اسلام آباد، کراچی، لاهور و پیشاور" نصب شده و مسئولان هواپیمایی در کنار کارشناسان اداره بهداشت اقدام به معاینه مسافرانی که از مبدا چین وارد پاکستان شده اند، می کنند.
5	در همین حال «ظفر میرزا» دستیار ویژه نخست وزیر پاکستان در اموربهداشت و درمان (سرپرست وزارتخانه) اعلام کرد که تاکنون هیچ فردی مبتلا به ویروس کرونا در پاکستان شناسایی نشده است.
6	وی افزود: طی یک هفته نزدیک به ۴۱ پراز مسافری از چین به شهرهای کراچی، لاهور و اسلام آباد انجام می شود، تدابیر قوی برای غربالگری مسافران انجام می شود، بویژه آن دسته از اتباع پاکستانی و چینی که برای گذراندن تعطیلات عید چینی به این کشور سفر کرده بودند، در بدو ورود به فرودگاه ها بیشتر تحت کنترل قرار می گیرند.
7	سفارت پاکستان در پکن از اتباع خود که در شهرهای مختلف چین مقیم هستند، خواسته است تا از تردد در شهر ووهان در استان «هو بی» که کانون شیوع ویروس ناشناخته خطرناک ذات الریه است، اجتناب کنند.
8	منابع خبری گفتند: تعداد زیادی از قشر دانشجو و بازرگان پاکستانی در شهر ووهان مقیم هستند که بیم آن می رود که آنان به ویروس کرونا مبتلا شده باشند به همین دلیل فرودگاه های اصلی پاکستان از جمله مرزی زمینی مشترک «سوست» در شمال پاکستان نیز در وضعیت آماده باش کامل قرار دارد.
9	شمار زیای از مهندسان چینی، مسئولان شرکت های تجاری و ساخت و ساز این کشور در بسیاری از طرح های عمرانی و انرژی در مناطق مختلف پاکستان مشغول هستند و در کنار آن تعداد زیادی از نیروهای انسانی چین نیز در طرح های مربوط به راهروی مشترک اقتصادی پاکستان و چین حضور دارند، و این موضوع باعث شده تا مسئولان پاکستانی مراقب های جدی برای جلوگیری از رسیدن ویروس کرونا به کشورشان انجام دهند.
10	شمار قربانیان ویروس جدید کرونا به سرعت در حال افزایش بوده و تعداد جان باختگان از ۲۴ تن به ۴۱ نفر رسیده است.
11	همچنین تعداد مبتلایان به کرونا در چین به ۷۲۹ تن افزایش یافته و در مجموع در ۲۹ استان این کشور حدود یکهزار و ۲۸۷ مورد آلوده به این ویروس گزارش شده است.
12	شیوع یک ویروس اسرارآمیز از خانواده کرونا که شبیه بیماری ذات الریه است برای نخستین بار در دسامبر سال ۲۰۱۹ در شهر ووهان واقع در استان مرکزی هوبی چین گزارش شد.
13	چین با هدف جلوگیری از شیوع بیشتر این ویروس، تا کنون راه‌های ورود و خروج هشت شهر در استان هوبی را بسته است.
14	این ویروس علاوه بر چین در ۱۱ کشور دیگر از جمله آمریکا، فرانسه و استرالیا نیز مشاهده شده است.
