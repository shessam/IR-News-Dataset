asriran_1_data###روسیه سال آینده سامانه اس۴۰۰ را به هند تحویل می‌دهد###https://www.asriran.com/fa/news/712486/روسیه-سال-آینده-سامانه-اس۴۰۰-را-به-هند-تحویل-می‌دهد###['بین الملل']###2020-02-06 11:26:00###۷۱۲۴۸۶###['هند', 'روسیه']
4@@@5
1	یک مقام ارشد سازمان خدمات فدرال روسیه برای همکار های نظامی و دفاعی گفت: روسیه تا سال آینده اولین سامانه موشکی «اس ۴۰۰» را به هند تحویل خواهد داد.
2	به گزارش ایرنا، نشریه " تایمز او ایندیا " روز پنجشنبه نوشت: هند در سال ۲۰۱۸ قرارداد خرید ۵ سامانه موشکی اس ۴۰۰ به ارزش ۵ میلیارد دلار را با روسیه امضا کرد.
3	این قرارداد انتقاد آمریکا از هند را به دنبال داشت به گونه ای که کاخ سفید هند را به تحریم تهدید کرد.
4	«ولادیمیر دروزوو» روز پنجشنبه در مصاحبه با خبرنگاران در حاشیه نمایشگاه دفاعی هند در ایالت اوتار پرادش گفت؛ این قرارداد بر اساس پیش‌بینی های انجام شده در حال انجام است.
5	هند اولین سامانه موشکی اس ۴۰۰ خود را تا پایان سال ۲۰۲۱ تحویل خواهد گرفت.
6	الکساندر میخایو رییس شرکت "روسبرن اکسپورت" در ماه نوامبر سال ۲۰۱۸ اعلام کرده که روسیه تا سال ۲۰۲۱ سامانه موشکی اس ۴۰۰ را به هند تحویل خواهد داد.
7	دهلی نو با وجود مخالفت ها و اخطار های آمریکا در خصوص انجام قرارداد های بزرگ نظامی با روسیه، این توافق را امضا کرد.
8	سال ۲۰۱۷، ترامپ رئیس جمهوری آمریکا قانونی به نام 'مبارزه با مخالفان آمریکا از طریق تحریم' یا 'کاتسا' امضا کرد که بر اساس آن روسیه، ایران و کره شمالی شامل تحریم های واشنگتن شدند.
9	بند 231 قانون کاتسا، کشورهایی که دارای قرادادهای مهم با بخش های دفاعی و امنیت روسی هستند، واجد شرایط تحریم از سوی آمریکا خواهند بود.
10	هند که دارای روابط گسترده نظامی با روسیه است و اکثر تجهیزات نظامی خود را از این کشور خریداری می کند تحت تاثیر این قانون قرار گرفته است.
11	آمریکا چندین بار اعلام کرده است که کشورهایی که به انجام این قراردادهای مهم با روسیه بپردازند، شامل تحریم های آمریکا خواهند شد و هند نیز از این امر مستثنی نخواهد بود.
12	هند نمی تواند به راحتی رابطه نظامی خود را با روسیه نادیده بگیرد.
13	اکثر تجهیزات نظامی هند ساخت روسیه هستند و مسکو در سال های گذشته یک همکار قابل اعتماد دهلی نو در زمینه تامین تجهیزات نظامی مورد نیاز و همچنین انتقال تکنولوژی به هند بوده است.
14	در همین حال در چند سال گذشته شرکت های نظامی آمریکا در مقایسه با رقبای روس خود توانسته اند قرارداد های بیشتری را با هند امضا کنند.
15	در سه سال گذشته هند ۱۳ قرارداد با شرکت های آمریکایی به ارزش ۲۸۸ میلیارد روپیه امضا کرده است درحالی که این کشور ۱۲ قرارداد با شرکت های روسی به ارزش ۸۳ میلیارد روپیه امضا کرده است.
16	آمریکا در سال های اخیر به یکی از بزرگ ترین تامین کنندگان نظامی هند تبدیل شده است و در یک دهه گذشته توانسته قردادهای نظامی به ارزش ۱۵ میلیارد دلار با هند امضا کند.
