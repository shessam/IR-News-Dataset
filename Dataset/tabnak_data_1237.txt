tabnak_data###سرلشکر باقری: تا ۲۴ ساعت آینده روال خلوت کردن شهرها آغاز می‌شود/ رصد کل ملت ایران ظرف ۱۰ روز آینده###https://www.tabnak.ir/fa/news/965536/سرلشکر-باقری-تا-۲۴-ساعت-آینده-روال-خلوت-کردن-شهرها-آغاز-می‌شود-رصد-کل-ملت-ایران-ظرف-۱۰-روز-آینده###['صفحه نخست', 'سیاسی']###2020-03-13 14:16:00###۹۶۵۵۳۶###['ستاد کل نیروهای مسلح', 'مقابله با کرونا', 'سرلشکر باقری', 'دستور رهبر انقلاب', 'مقابله با کرونا', '24 ساعت آینده', 'خلوت کردن شهرها', 'رصد کل ملت ایران', '10 روز اینده']
5
1	رئیس ستاد کل نیروهای مسلح گفت: روال خلوت کردن فروشگاه‌ها و خیابان‌ها و جاده‌ها با تصمیم ملی که اتخاذ می‌شود در 24 ساعت آینده سازماندهی خواهد شد.
2	به گزارش «تابناک»، سرلشکر محمد باقری رئیس ستادکل نیروهای مسلح در حاشیه نخستین جلسه قرارگاه بهداشتی و درمانی امام رضا(ع)نیروهای مسلح به منظور پیشگیری و مقابله با ویروس کرونا و در جمع خبرنگاران، اظهار داشت: رصد ملی و یافتن افراد مشکوک و افرادی که احتمال بیماری در آنها وجود دارد مهم است.
3	ظرف یک هفته تا ۱۰ روز آینده کل ملت ایران یک بار از طریق فضای مجازی، تماس تلفنی و در صورت ضرورت با مراجعه حضوری مورد رصد قرار خواهند گرفت و افراد مشکوک به بیماری کاملا مشخص می‌شوند.
4	وی افزود: کسانی که مشکوک نیستند به منزلشان بر می‌گردند و موارد مشکوک باید در مراکز مقدماتی مورد معاینه و رسیدگی اولیه قرار بگیرند؛ این موضوع را ما بر عهده گرفتیم که تا هزار مورد درمانگاه ثابت و سیار نیروهای مسلح را به بخش کشوری در سراسر کشور کمک کنیم تا این رصد بالینی صورت گیرد.
5	رئیس ستادکل نیروهای مسلح با اشاره به دیگر تصمیمات قرارگاه بهداشتی و درمانی امام رضا(ع)، گفت: از جمله تصمیمات دیگر این بود که کمیته انتظامی و امنیتی ما به همراه وزارت کشور و استانداران روال خلوت کردن فروشگاه‌ها و خیابان‌ها و جاده‌ها که با تصمیم ملی اتخاذ می‌شود انجام می‌دهند که این کار هم در ۲۴ ساعت آینده سازماندهی خواهد شد.
6	سرلشکر باقری تاکید کرد: از ملت عزیز خواهش می کنم که به توصیه ها و درخواست های وزارت بهداشت عمل کنیم و با کمکی که می کنند این زنجیره انتقال بیماری را قطع کنیم.
7	اگر زنجیره ادامه پیدا کند، طبعتا کنترل بیماری طولانی تر خواهد شد.
8	وی گفت: در بخش لجستیک چه ماسک تخصصی N95 که برای کادر بیمارستانی مورد نیاز هست و چه لباس مخصوص آنها، وزارت دفاع خط تولید بسیار مفصلی را ایجاد کرده است، در مورد کیت تشخیصی این توان وجود دارد که هر مقدار لازم است تولید شود.
9	در خصوص ماسک های عمومی هم میزانی را که اعلام کردند از طریق مجموعه وزارت دفاع، سازمان های نیروهای مسلح و مجموعه های مردمی که از طریق بسیج اصناف و بسیج کشور سازماندهی شده و با تصمیم امروز توسعه چشمگیر پیدا خواهد کرد، به سرعت موضوع تجهیزات محافظتی مردمی را برطرف خواهیم کرد.
10	رئیس ستادکل نیروهای مسلح همچنین عنوان کرد: از جمله مسائل اساسی و مشکل، کادر درمانی است که زحمت کشیدند در این چند روز، سازماندهی کردیم که بسیجیان، دانشجویان دانشجویان پزشکی و همچنین سربازان متخصص و بازنشستگانی که علاقه مند هستند و تخصص دارند بلافاصله به کار گرفته شوند و کسانی که نیاز به آموزش فشرده دارند نیز این کار انجام شود و در خدمت کادرهای درمانی باشند.
