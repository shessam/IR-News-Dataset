roozno_data###بازگشایی‌ها منوط به نظر نهایی مسئولان سلامت است/ شریعتمداری برنامه‌ای برای جلب رضایت کارگران خواهد داشت###http://roozno.com//fa/news/421836/بازگشایی‌ها-منوط-به-نظر-نهایی-مسئولان-سلامت-است-شریعتمداری-برنامه‌ای-برای-جلب-رضایت-کارگران-خواهد-داشت###[]###2020-04-13 15:07:00###۴۲۱۸۳۶###['سخنگو دولت', 'بازگشایی ها']
1
1	سخنگوی دولت گفت: هرگونه اتخاذ سیاست در بازگشایی‌ها، رفع محدودیت‌ها مبتنی بر دیدگاه کارشناسی و نظر نهایی مسئولان سلامت است.
2	به گزارش روز نو ، علی ربیعی در نشست خبری خود با اصحاب رسانه درباره انتخاب مصطفی الکاظمی به عنوان نسخت وزیر عراق و نظر ایران درباره دولت وی گفت: پیش‌تر کشورهای منطقه را به پیروی از مرجعیت و اجتناب از هرگونه مداخله در امور عراق و سایر کشورهای منطقه تشویق کردیم.
3	وی ادامه داد: سیاست ایران هم تبعیت از این سیاست است و امیدواریم ایالات متحده آمریکا هم به فهم تازه و واقع بینانه‌ای از سیاست‌های نادرست خود و همینطور وضع امنیتی در عراق رسیده باشد.
4	سخنگوی دولت افزود: کرونا در میان کشورهایی که در منطقه ما هستند آسیب به وجود آورده و همه کشورها در مقابله با این بیماری باید تلاش کنند.
5	وی تاکید کرد: هرگونه سیاست ماجراجویانه در منطقه بیشتر به زیان جان مردم عمل خواهد کرد ما از هرگونه تصمیمی که بر اساس اراده ملی در عراق اتخاذ شده حمایت می‌کنیم و حمایت ما یک حمایت معنوی است.
6	ربیعی یادآور شد: همکاری دو همسایه دیرین با فرهنگ مشترک و منافع مشترک، منافع مشترک همسایگی به دنبال خواهد داشت.
7	این مقام مسئول درباره تشکیل دولت در افعانستان گفت: هر دولتی در افعانستان صورت بگیرد حمایت می‌کنیم.
8	وی ادامه داد: دولتی که در افغانستان ناشی از رأی مردم باشد ما تلاش خودمان را برای استقرارش خواهیم داشت و معتقد هستیم که به نفع امنیت جهان و مبارزه علیه تروریسم است.
9	ربیعی با اشاره به این که تمامی سیاست‌های مقابله با کرونا با نظر وزارت بهداشت و کارشناسان سلامت دنبال می شود، گفت: هرگونه اتخاذ سیاست در بازگشایی‌ها، رفع محدودیت‌ها مبتنی بر دیدگاه کارشناسی و نظر نهایی مسئولان سلامت است.
10	سخنگوی دولت ادامه داد: خوشبختانه کارشناسان ما در حوزه سلامت و بهداشت محیط کار امروز با همکاری اتاق‌های ذی‌ربط تشکل‌های صنفی، اقتصادی و تولیدی در کنار هم انبوه پروتکل‌های بهداشتی را تولید کردند و از این پس کار در کارخانه‌ها و صنوف و شیوه کار در ادارات مبتنی بر پروتکل‌ها خواهد بود، این نیازمند همکاری نظارت و کنترل دستگاه‌های بازرسی است.
11	وی تاکید کرد: همکاری کامل مردم لازمه دنبال کردن سیاست حفظ جان و سلامت و در کنار آن حفظ زندگی روزمره و معیشت مردم است.
12	حفظ سلامت و جان مردم توأمان از وظایف ماست و ما از جان مردم مقابل کرونا و تبعات ناشی از فشار و سنگینی اقتصاد باید محافظت کنیم.
13	ربیعی با بیان این‌که دولت در ادامه طرح فاصله‌گذاری هوشمند مدام در حال رصد است، عنوان کرد: با توجه به شرایط پویای بیماری، بر آخرین تحولات جهانی اشراف داریم و این تحقیقات را مدنظر داشتیم و سیاست‌های خود را براساس دانش بشری انطباق دادیم.
14	سخنگوی دولت خاطرنشان کرد: باید در نظر داشته باشیم اطلاعات جهانی هم درباره این بیماری اندک است و جهان با یک بیماری نادر مواجه شده است.
15	وی تاکید کرد: دولت از هر دانشی در هر جای جهان در مبارزه با شیوع این ویروس و برنامه‌های اقتصادی که دنبال می‌شود، استفاده می‌کند.
16	این مقام مسئول بیان کرد: هدف از این اقدامات ریشه‌کن کردن کامل ویروس است، به لحاظ علمی دستیابی به چنین هدفی ممکن نیست مگر با وجود ظرفیت‌های درمانی کشور و ایجاد فرصت کافی برای تطبیق زیرساخت‌های بهداشتی و استراتژی‌های با شرایط جدید این کار امکان‌پذیر است.
17	وی ادامه داد: در کنار همه اقدامات، دولت از دو هفته گذشته مطالعات پیشین که در دانشگاه‌های ما صورت گرفته بود و همچنین مطالعاتی که در کارگروه‌های ستاد ملی انجام شد را به جلسات سطح بالا انتقال داد، خوشبختانه از روزهای اول شیوع کرونا در ایران دانشگاه‌ها و موسسات مطالعاتی تحقیقات گسترده‌ای را آغاز کرده‌اند و خوشحالم اعلام کنم این مطالعات و فناوری‌های بررسی شده در روزهای بعد در کنار طرح فاصله‌گذاری فیزیکی هوشمند قرار خواهد گرفت.
18	دستیار اجتماعی رئیس‌جمهور درباره اقدامات ایران در خصوص مبارزه با کرونا گفت: دولت در کنار موفقیت‌های به دست آمده هر یک از سناریوهایی که با وضعیت فرهنگی ایران سازگاری بیشتری داشته باشد را دنبال می‌کند که در این میان پنج سناریو در جلسه گذشته ستاد ملی مبارزه با کرونا مشخص شده است.
19	ربیعی تاکید کرد: ما نیازمند این هستیم که در کنار راه‌اندازی معیشت مردم ، نوعی از زندگی اجتماعی را سامان دهیم که کمترین میزان از شیوع را تجربه کنیم.
20	وی افزود: باید در محیط کار و ادارات و استفاده از حمل و نقل عمومی به سمت نوعی حرکت سلامت محور حرکت کنیم تا از پیک‌های احتمالی بیماری عبور کنیم.
21	سخنگوی دولت با بیان این ‌که رهبری اخیراً بیان کردند که کشور نیازمند پویش اجتماعی در کمک به اقشار آسیب‌پذیر است، گفت: دولت از این مواضع حمایت می‌کند و درخواست می‌کنیم که امروز در جامعه‌ای که نیازمند به اعتماد به هم و استفاده از سرمایه اجتماعی هستیم، به سمتی رویم که علاوه بر غلبه بر کرونا بر تحریم هم غلبه کنیم، بر همین اساس جلسه‌ای با مدیریت معاون اول رئیس‌جمهور و با حضور مدیران نهادهایی مثل ستاد اجرایی فرمان امام، نیروهای مسلح و سایر دستگاه‌های اجرایی درگیر در مبارزه تشکیل شد.
22	سخنگوی دولت در پاسخ به سوال خبرنگار ایلنا مبنی اینکه فرمانده ستاد مقاله با کرونا در کلانشهر تهران ضمن انتقاد از تخلف مدیران برخی سازمان‌های دولتی از بخشنامه‌های حضور کارکنان در شرایط فعلی شیوع کرونا از ورود سازمان بازرسی کل کشور برای رسیدگی به این مسئله خبر داده بود، وقتی بخشنامه‌های لازم‌الااجرا از سوی برخی مدیران اجرایی رعایت نمی‌شود، چه توقعی دارید که سایر تصمیمات ستاد مقابله با کرونا و طرح فاصله‌گذاری از سوی مردم و اصناف رعایت شود و چه برخوردی با مدیران متخلف صورت خواهد گرفت، عنوان کرد:قطعاً تمام دستورالعمل‌ها و بخشنامه‌ها برای خود دولت لازم الاجراست و دولت مصر است با کمک سازمان‎های نظارتی این امر را اجرایی کند و حتی در مورد پیامک‌هایی که برای پرداخت اقساط مشتریان از سوی بانک‌ها ارسال شده بود پیگری کرد و بانک‌ها اعلام کردند که این پیامک‌ها به صورت خودکار برای مشتریان فرستاده شده است و در ادامه بانک مرکزی به سرعت برای بازگرداندن این پول‌ها اقدام کرد.
23	وی ادامه داد: با دکتر زارعی رئیس ستاد مقابله با کرونای کشور در این زمینه صحبت کردم و ایشان گفتند که این موضوع مربوط به زمانی است که حضور کارکنان به صورت یک سوم بوده است و موضوع ادارات و وزارت‌خانه‌های دولتی نبوده‌اند بلکه برخی شرکت‌ها بودند که این تخلف در آنجا رخ داده است.
24	ربیعی اضافه کرد: اینگونه نبوده که وزارت بهداشت یا فرماندهی عملیات مقابله با کرونا در تهران به سازمان بازرسی گزارش بدهد بلکه سازمان بازرسی پیشنهادهای پیشگیرانه مطرح کرده است.
25	سخنگوی دولت دوازدهم با بیان اینکه شرط موفقیت ما برای عبور از این بحران و موفقیت طرح فاصله‌گذاری فیزیکی هوشمند شامل دو امر است، تصریح کرد: نخست بازرسی، نظارت جدی و برخورد با متخلفان و دوم اعتماد بالا و همکاری همه مردم.
26	وی افزود: ما از دو بازوی نظارت، بازرسی و کنترل و دوم همکاری مردم و نظارت اجتماعی استفاده خواهیم کرد و باید نظارت اجتماعی مردم را برای به پیش بردن این طرح به کار بگیریم.
27	سخنگوی دولت در پاسخ به سوالی درباره افرایش حقوق کارگران و عدم حضور نماینده کارگران در جلسات شورای مزد، گفت: تصمیم سه‌جانبه‌گرایی یعنی دو سمت کارفرمایی و کارگری بپذیرند و این شرایط سیاست‌گذار و تصمیم‌گذار که ضلع سوم یا همان دولت است باید شرایط هر دو طرف را ببیند.
28	وی ادامه داد: پایه حقوق یک میلیون ۸۳۵ هزار تومان است که پایه و سنوات برای کارگران مجرد ۲ میلیون و 6۳۵ هزار تومان و برای متاهلان ۲ میلیون ۸۰۰ هزار تومان می‌شود.
29	ربیعی گفت: اعتراض کارگران بر این است آن چیزی که روی بن آمده است برپایه بیاید.
30	وی ادامه داد: می‌دانم آقای شریعتمداری با گرایش‌های شخصی که دارند برنامه‌ای خواهند داشت تا رضایت کارگران جلب شود.
31	دستیار اجتماعی رئیس‌جمهور گفت: البته با حق مسکن می‌توانیم این کسری‌ها را جبران کنیم.
32	وی افزود: زندگی کارگران بخصوص کارگرهای روزمزد دشوار است.
33	کارگردان زیر سقف تولیدی مشکل دارند اما روزمزدها مشکلات‌شان بیشتر است.
34	امروز ۳ میلیون و ۳۰۰ نفر کارگر وجود دارد که ۴۰ درصد غیر رسمی هستند که باید مراقب زندگی‌شان باشیم.
35	ربیعی تاکید کرد: باید از تعطیلی کارخانه‌ها جلوگیری کنیم، هیچ چیز برای یک کارگر تلخ‌تر از ناامنی شغلی نیست و امروز باید به فکر این موضوع باشیم.
36	وی گفت: نمایندگان کارگران در شورای عالی کار حضور دارند که اتفاقا جز منتقدترین افراد هستند.
37	سخنگوی دولت درباره آخرین وضعیت درخواست ایران از صندوق بین‌المللی پول برای دریافت وام گفت: فکر می‌کنیم آمریکا از نظر قانونی در جایگاهی نیست که بخواهد مانع از عملکرد قانونی نهادها و سازمان‌های بین‌المللی شود.
38	آمریکا باید درک کند نهادهای بین‌المللی ملک و دارایی آنها نیست و کشورها دیگر هم زیردست آنها نیستند که آنها را امر و نهی کند.
39	وی با بیان اینکه آمریکا هیچ حقوقی برای وتو کردن تصمیمات صندوق ندارد و این امر هم پیش‌بینی نشده است، عنوان کرد: سایر اعضای صندوق از اقدام غیرانسانی آمریکا ممانعت می‌کنند.
40	فکر می‌کنیم صندوق مستقلانه عمل می‌کند.
41	سال‌ها حق عضویت صندوق بین‌المللی پول را پرداخت کرده‌ایم.
42	هیچ‌گاه هم از این صندوق درخواستی در سال‌های قبل نکرده‌ایم.
43	ربیعی ادامه داد: این حق طبیعی است که در شرایطی که تحریم‌ها از یکسو جان و زندگی افراد را تهدید می‌کند و شیوع گسترده کرونا در سطح جهانی نیز موجب تهدید جان شهروندان شده است و ما هم دچار رنج مضاعف شده‌ایم، از حق خود استفاده کنیم.
44	دستیار اجتماعی رئیس‌جمهور درباره آزادسازی پول بلوکه شدن ایران در لوکزامبورگ گفت: آمریکا از طریق دادگاه‌های خود براساس ادعاهای واهی‌ مبتنی بر کشته‌شدن شماری در حادثه ۱۱ سپتامبر، منابع بانک مرکزی نزد لوکزامبورگ را توقیف کرده و تلاش کرده بود آن را با حکم دیگری به آمریکا منتقل و آن را متصرف شود.
45	وی با بیان اینکه با اقدام جدی و حقوقی بانک مرکزی در ۱۱ و ۱۵ فروردین هر دو حکم نقض شد، اظهار داشت: حقوقدانان ما در کنار بانک مرکزی تلاش بسیار زیادی را کردند.
46	به نظرم همین ادعای آمریکا یک نوع شاخص برای قضاوت است.
47	همه ماجرای ۱۱ سپتامبر را می‌دانیم و مشخص است چه گروهی حمله کرده و برای هیچ کسی پوشیده نیست که این حملات مورد پسند ما نبوده و آن را در همان دوره محکوم کردیم.
48	بخشی از منابع مالی آزاد شده ایران صرف دارو و اقلام مورد نیاز مردم می‌شود.
49	ربیعی با بیان اینکه حمله ۱۱ سپتامبر ناشی از اقدام جریان‌های افراطی مورد حمایت آمریکا بود، ادامه داد: همان زمان نیز اعلام شد که القاعده این حمله را انجام داد.
50	اینکه به آن بهانه بخواهد پول ایران را مصادر کنند، نشان‌دهنده سیاست و خوی استکباری دولت آمریکا است.
51	همه تلاش خود را می‌کنیم این منابع را منتقل کرده یا تبدیل به دارو و کالای مورد نیاز مردم در شرایط فعلی کنیم.
52	دستیار ارتباطات اجتماعی رییس‌جمهوری افزود: با آزاد شدن برخی منابع و امکان عمل کردن بر برخی از منابع که تاکنون آمریکا با فشار بر آنها، اجازه عمل کردن به آنها را نمی‌داد، امیدواریم بتوانیم از آنها برای دارو و زندگی مردم به ویژه غذا، خوراک و نهاده‌های کشاورزی استفاده کنیم.
53	ربیعی درباره طرح یک ادعا از سوی یک رسانه‌ فارسی زبان خارج مبنی بر اظهارات رییس‌جمهوری در جلسه شورای عالی امنیت بیان کرد: منبع این خبر یک رسانه پترودلاری است که آن را واقعا رسانه نمی‌دانم بلکه یک موسسه خبری عملیات روانی است که با پول مشخص یک کشور ایجاد شده و با پول و سیاست سازمان‌های اطلاعاتی اداره می‌شود.
54	وی ادامه داد: تکرار مطالب آن وجاهتی ندارد ولی قطعا رییس‌جمهوری این بیان را نداشته و این نوع رفتارها که بخواهند تعارضی در سیاست‌های دولت ایجاد کنند، مدت‌هاست تبلیع می‌شود.
55	برای ما حفظ جان انسان‌ها مهم است.
56	اگر هم تصمیماتی برای گشایش‌های اقتصادی می‌گیریم، آن هم برای حفظ جان انسان‌ها است.
57	سخنگوی دولت درباره علت دریافت ۱۲ درصد سود از وام یک میلیونی به یارانه بگیران، گفت: یک اقدام در یک کشور صورت می‌گیرد که بعد در اینجا بسیار تکرار و پخش می‌شود مثلاً می‌گویند فلان کشور آنقدر کمک کرده و آنقدر وفور برای مردم ایجاد کرده است در حالی که من با دوستی که در آن کشور زندگی می‌کرد صحبت کردم و گفت چنین خبری نیست.
58	وی ادامه داد: ما در اقتصاد تحریم زده قرار گرفتیم و با کاهش رشد اقتصادی بعد از کرونا هم مواجه خواهیم بود همان‌طور که حتی کشورهای قدرتمند اقتصادی هم در این زمینه رشد منفی یا کاهش رشد را تجربه کردند و ما هم اگر بعد از کرونا وارد عمل نشویم ممکن است با بیکاری ۴ میلیون نفری مواجه شویم.
59	وی ادامه داد: ما ابتدا در نظر گرفتیم که به ۴ میلیون خانوار با درآمد پایین یک میلیون تا دو میلیون به صورت قرض الحسنه پرداخت کنیم که این اتفاق خواهد افتاد و در کنارش به همه یارانه بگیران که آن ۴ میلیون خانواده هم شاملش می‌شوند، گفتیم که وام یک میلیونی با نرخ ۱۲ درصد پرداخت می‌کنیم.
60	سخنگوی دولت با بیان اینکه در هر حال دولت به دلیل تحریم، کاهش قیمت نفت و هزینه مبارزه با کرونا این میزان از وام را با کمک بانک مرکزی نرخ سودش را از ۱۸ به ۱۲درصد کاهش داد که این پول هم برای دولت نبوده بلکه در اختیار بانک مرکزی بوده است، گفت: ای کاش پول زیاد داشتیم، تحریم نبودیم و می‌توانستیم نفت بیشتر بفروشیم که با حمایت بیشتر در کنار مردم قرار می‌گرفتیم و این وضعیت را طی می‌کردیم.
61	اما در حال حاضر از اردیبهشت تسهیلات مربوط به کمک به خانواده‌ها برای مبارزه با کرونا پرداخت خواهد شد.
62	ربیعی درباره لزوم استفاده از سمن‌ها ، گفت: سازمان‌های مردم نهاد جوان در سیل ۹۸ نیز حضور داشتند و در تولید و توزیع ماسک و گان و لوازم بهداشتی به میدان آمدند، اگر به چشم دیده نشدند کوتاهی رسانه‌ای ما بوده است، اما از همین جا حمایت خود را از آنها مجدد اعلام می‌کنیم.
63	وی با اشاره به مصوبات شورای عالی اداری و سهم رشد جوانان و محدودیت سنی در احراز پست‌های سازمانی، گفت: دولت سعی کرده است با این مصوبات راهکارهای پیشرفت جوانان درعرصه‌های مختلف مدیریتی را دنبال کند.
64	سخنگوی دولت افزود: سمن‌های حوزه جوانان می‌توانند در شرایط کرونا در اجرای فاصله‌گذاری فیزیکی به دولت کمک کنند.
65	ربیعی بیان با اشاره به اجرای پویش «در خانه بمانیم» در کشور گفت: اگر چه مسابقات ورزشی در کشور تعطیل شده است، اما ورزشکاران در این مدت در خانه نماندند و در جامعه حاضر شدند علاوه بر کمک به اجرای طرح‌های دولت در دوران کرونا تمرین‌های ورزشی خود را نیز انجام دادند که از آنها تشکر می‌کنیم.
