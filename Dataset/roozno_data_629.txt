roozno_data###بازار گرم دلالان دارو/ هر ورق قرص آنفلوانزا ۱ میلیون، هر ماسک ۴۰ هزار تومان!###http://roozno.com//fa/news/418510/بازار-گرم-دلالان-دارو-هر-ورق-قرص-آنفلوانزا-۱-میلیون-هر-ماسک-۴۰-هزار-تومان###[]###2020-03-15 15:56:00###۴۱۸۵۱۰###['دلالان دارو', 'بازار گرم']
1@@@2
1	در شرایط سخت این روزها که ویروس کرونا سراسر کشور را گرفته، برای تهیه یک ورق قرص ضد ویروس تامی فلو باید ۱ میلیون تومان هزینه کرد ضمن آنکه مواد ضدعفونی، الکل، ماسک و دستکش هم نایاب شده و اغلب داروخانه‌ها ندارند.
2	گزارش میدانی رویداد۲۴ از بازار سیاه داروهای ویروس کرونا را بخوانید.
3	داروی ویروس کرونابه گزارش روزنو :این روزها مدام گفته می‌شود هیچ درمان و واکسنی برای عفونت های کرونا ویروس وجود ندارد و محققین و دانشمندان در پی کشف داروی این ویروس خطرناک هستند، با این حال برخی از پزشکان برای بهبود کرونا ویروس داروهای آنفولانزا را تجویز می‌کنند.
4	صفوی، فروشنده یکی از داروخانه‌های مرکز شهر تهران به رویداد۲۴ می‌گوید: این روز‌ها قیمت قرص‌های آنفلوانزا سر به فلک کشیده و در هر داروخانه‌ای هم پیدا نمی‌شود.
5	این قرص، قرصی است که همه جا وجود داشته است.
6	قرص تامی فلو از جمله این قرص‌های ضد ویروس است که این روزها در کمتر داروخانه‌ای می‌توانید آن را پیدا کنید.
7	او می‌گوید: اخیرا دکتر داروخانه برای یکی از اقوامش سفارش داد و با پارتی بازی و با نرخ آزاد ورقی ۱ میلیون تومان شد البته نرخ دولتی این قرص‌ها ۴۰ هزار تومان است که گیر کمتر کسی می‌آید.
8	یکی از مشتری‌ها می‌گفت دیروز کل داروخانه‌های تهران را گشتیم متاسفانه قرص تامی فلو نیست.
9	یعنی دست دلال‌ها افتاده که هر ورقش را ۹۰۰ هزار تا یک میلیون تومان می‌فروشند.
10	صفوی می‌گوید انحصار کپسول تامی فلو دست دلالان افتاده و بیمارستان‌ها هم موجود ندارند و می‌گویند با نامه بیمارستان ممکن است برخی از داروخانه‌های داروهای کمیاب به بیماران بدهند و در بازار سیاه هم دانه‌ای ۲۰۰ هزار تومان می‌فروشند.
11	قرس تامی فلو ویروس کرونابر اساس مشاهدات خبرنگار رویداد۲۴ با وجود اعلام نیاز داروخانه بیمارستان‌ها به ویژه بیمارستان‌هایی که محل پذیرش بیماران مبتلا به کرونا هستند مبنی بر اتمام داروی تامی فلو باز هم تامین آن از سوی مراجع مربوطه چند روزی طول می‌‌کشد.
12	در روزهای پایانی هفته‌ای که گذشت این دارو در داروخانه‌های دولتی نایاب شد، درحالیکه بنا بر اخباری غیررسمی قرار بود هفته پیش از آن محموله‌ای از این دارو به کشور ارسال شود.
13	تماس با سامانه راهنمای دارویی ۱۴۹۰ هم گویای این مساله است که داروخانه‌های خصوصی چنین دارویی را در اختیار نداشته و تنها داروخانه‌های دولتی این دارو را به دست مراجعان می‌رسانند.
14	اما سکوت مسئولان وزارت بهداشت در مقابل کمبود این دارو نیز قابل توجیه نیست.
15	نکته بسیار مهم آن است که یکی از عواقب کمبود این دارو و نرسیدن به موقع آن به دست بیماران، علاوه بر احتمال تکثیر و رشد ویروس در بدن بیمار، آن است که همراهان وی به جای اقدام به قرنطینه خانگی و پرهیز از بیرون رفتن، ناچار می‌شوند در داروخانه‌ها یا سطح شهر به دنبال این دارو بوده و ریسک ابتلا در جامعه‌ای که بدان پای می‌گذارند را افزایش دهند.
16	از سوی دیگر فشار روانی این مساله بر خانواده‌هایی که درگیر این ویروس شده و جان عزیزان‌شان در خطر است را نیز نباید از نظر دور داشت.
17	آنهم در شرایطی که وجود این کپسول بسیار ضروری است پیشنهاد بستری شدن دوباره یکی از بیماران تازه ترخیص شده از قرنطینه بیمارستان برای اینکه بتواند از این دارو در بخش بیماران بستری شده استفاده کند شاهدی بر این مدعی است.
18	حال باید به این سوال پاسخ داده شود که در شرایطی که تعداد بیماران چشمگیر و استفاده از این دارو در حال حاضر درمانی مهم برای بیماران کرونایی محسوب می‌شود علت فروش آن در بازار سیاه چیست و چگونه است که ردگیری و شناسایی محتکران یا قاچاقچیان داروها و اقلام ضروری برای مقابله با کرونا چنین مغفول مانده یا به کندی پیش می‌رود؟بیشتر بخوانید: کاسبان کرونا را بشناسید/ فروش داروی تقلبی ضد کرونا در فروشگاه شهروند +اسنادبه گزارش رویداد۲۴ با وجود وعده دولت، وضعیت سایر لوازم مورد نیاز چه برای شهروندان چه برای خانواده‌های درگیر بیماری کرونا، مناسب نیست.
19	صاحب یکی از داروخانه‌های تهران می‌گوید: مردم برای خرید وسایل بهداشتی این روز‌ها مراجعه زیادی به داروخانه ما دارند، اما متاسفانه اغلب آن‌ها دست خالی از داروخانه خارج می‌شوند.
20	پس از اینکه کرونا همه‌گیر شد ماسک نایاب شد و دیگر هیچ شرکتی به ما ماسک نداد البته دلال‌هایی هستند که به داروخانه مراجعه می‌کنند تا ماسک را با قیمت بالا به ما بفروشند، اما چون قیمت‌ها آزاد هستند و شرکت‌ها هم به ما نمی‌دهند ما نه اجازه خرید ماسک را داریم و نه اجازه فروش آنرا.
21	او در مورد فروش محلول‌های ضدعفونی نیز می‌گوید: از چهل روز پیش هر چه سفارش محلول ضد عفونی می‌دادیم این محلول‌ها تا سه هفته در بازار نبود و هیچ بازاریابی هم برای ما نمی‌آورد به همه جا سفارش داده بودیم و بعد از سه هفته هم که برایمان آوردند تا ۴ اسفند ماه همه آن تمام شد.
22	الان هم که بعد از چند روز ژل ضدعفونی به داروخانه می‌آید یک ساعت نشده، تمام می‌شود.
23	این فروشنده داروخانه با اشاره گسترش بازرسی‌ها طی ۴۰ روز گذشته ادامه می‌دهد: بازرسان یکسره از وزارت بهداشت، تعزیرات و بقیه ارگان‌ها به داروخانه ما می‌آیند و می‌گویند قیمت‌ها چرا بالاست؟او می‌گوید: زمانی که به آن‌ها می‌گوییم بعضی از این اقلام بهداشتی را به صورت آزاد و با قیمت بالا خودمان می‌خریم می‌گویند نخرید و نفروشید!
24	زمانی که به بازرس انتقاد می‌کنیم چرا نخریم مردم نیاز دارن این روز‌ها می‌گویند این ماسک‌ها غیر استاندارد هستند و ماسک‌های معمولی اصلا ضدویروس نیستند.
25	این فروشنده اقلام دارویی ادامه می‌دهد: حتی ماسک ساده هم این روز‌ها نیست و ما حتی برای استفاده روزمره خودمان به مشکل خورده‌ایم و به تازگی‌ ۳ جعبه با قیمت آزاد خریدیم که بازرس به اینکه سه جعبه خریدیم ایراد گرفت و گفت ماسک تنها برای افرادی است که کرونا دارند تا بقیه را مبتلا نکند، شما نیاز نیست استفاده کنید.
26	او می‌گوید: قبلا ماسک N۹۵ قیمتش ۸ هزار تومان بود که سریع ۱۱ و ۱۲ هزار تومان و بعد از آن ۱۸ هزار تومان شد و بعد دیگر در بازار نایاب شد و الان در برخی داروخانه‌ها تا ۴۰ هزار تومان هم به فروش می‎رسد.
