roozno_data###هشدار روحانی درباره اوج‌گیری مجدد کرونا و بازگشت محدودیت‌ها###http://roozno.com//fa/news/429820/هشدار-روحانی-درباره-اوج‌گیری-مجدد-کرونا-و-بازگشت-محدودیت‌ها###[]###2020-06-04 09:40:00###۴۲۹۸۲۰###['هشدار روحانی', 'اوج گیری کرونا', 'بازگشت محدودیت ها']
1
1	رئیس جمهوری در تماس های تلفنی جداگانه با وزرای بهداشت و کشور، دستوراتی را درباره مقابله بهتر با کرونا و جلوگیری از تکرار آتش سوزی در مناطق جنگل صادر کرد.
2	به گزارش روز نو ، حجت الاسلام والمسلمین حسن روحانی رئیس جمهور امروز چهارشنبه در گفتوگو با نمکی وزیر بهداشت، درمان و آموزش پزشکی، با اشاره به نزدیک شدن کشور به مرحله مهار شیوع بیماری کووید 19، گفت: اجرای دقیق پروتکل‌ها و دستورالعمل‌های طراحی شده از سوی مسئولان امر، برای مقابله با شیوع کرونا توسط مردم عمده شهرها و استان‌ها در هفته‌های گذشته، تجربه موفقی بود که موجب حصول سطح قابل قبولی از کنترل بر گسترش این بیماری شد.
3	این موضوع نشان می‌دهد تنها راه مهار همه‌گیری کرونا، رعایت دقیق پروتکل‌ها و دستورالعمل‌های مرتبط است.
4	روحانی یکی دیگر از پیش شرط‌های موفقیت تلاش‌ها برای کنترل شیوع کرونا را اطلاع‌رسانی فراگیر، موثر و مداوم رسانه‌ها و صدا و سیما عنوان کرد و افزود: اطلاع‌رسانی گسترده در صدا و سیما و فضای مجازی، عاملی مهم در جلب همراهی و همکاری مردم برای رعایت پروتکل‌های بهداشتی و اعمال موثر نظارت‌ها و مراقبت‌های مسئولان در اجرای دستورالعمل‌های مصوب خواهد بود.
5	‎رئیس جمهور در پاسخ به ابراز نگرانی وزیر بهداشت در خصوص افزایش سفرها در روزهای اخیر و احتمال اوج گیری شیوع بیماری در شهرهای مسافرپذیر تاکید کرد: اخطارها و هشدارهای مسئولین در خصوص اوج گیری مجدد بیماری در صورت عدم رعایت دستورالعمل‌ها و فاصله گذاری هوشمند اجتماعی، باید از سوی مردم و کسب و کارها به طور جدی مورد توجه قرار گیرد.
6	مردم شریف ایران باید بدانند چنانچه در هر بخشی از کشور این هشدارها جدی گرفته نشود و خدای ناکرده شیوع بیماری دوباره اوج بگیرد، مسئولین ناگزیر از بازگرداندن محدودیت‌ها خواهند بود که این موضوع هم زندگی عادی شهروندان را دچار مشکل خواهد کرد و هم آسیب‌های اقتصادی جدی به جامعه خواهد زد.
7	روحانی تصریح کرد: اوج‌گیری مجدد کرونا فراتر از هر آسیب اقتصادی، سلامت مردم عزیز کشورمان را مورد تهدید قرار خواهد داد و شایسته نیست اکنون که با همراهی مردم و جدیت مسئولین به مراحل موفقیت آمیزی در کنترل شیوع این بیماری رسیده‌ایم، این دستاورد بزرگ در اثر اهمال از دست برود.
8	‎رئیس جمهور با قدردانی مجدد از زحمات و فداکاری‌های کادر درمانی و بهداشتی کشور اظهارداشت: ملت شریف ایران باید در نظر داشته باشند که با توجه به زحمات و فعالیت چند ماهه و سخت کادر درمانی کشور و در عین حال نیاز آنان به آرامش برای مراقبت و تامین سلامت مردم، شهروندان می‌بایست دقت لازم را در رعایت پروتکل‌ها به کار گیرند تا کادر درمانی کشور خدای ناکرده دوباره دچار بحران و فرسایش در انجام وظایف خود نگردند.
9	‎وزیر بهداشت، درمان و آموزش پزشکی در گزارش خود به رئیس جمهور به اعزام تیم‌های با تجربه‌ای از استان‌های موفق در کنترل بیماری به برخی استان‌های جنوبی و غربی کشور که شیوع بیماری مجددا و به طور نسبی در آنها اوج گرفته اشاره کرد و توضیح داد که اعزام این تیم‌ها علاوه بر امکان تبادل تجربه در این استان‌ها، زمینه افزایش میزان تست‌گیری از افراد مشکوک را نیز بالا برده است.
10	نمکی همچنین حضور این تیم‌ها را باعث افزایش روحیه و توان کادر درمانی مقیم و در نتیجه پایین آوردن آمار بیماران بدحال بستری و نیز کاهش تعداد فوتی‌ها عنوان کرد که دکتر روحانی این اقدام را موثر خوانده و از آن تقدیر کرد.
11	دستور رئیس جمهور به وزیر کشور برای مقابله با آتش سوزی مناطق جنگلی خاییزحجت الاسلام و المسلمین حسن روحانی همچنین در گفتگویی دیگر با عبدالرضا رحمانی فضلی وزیر کشور، از آخرین اخبار و وضعیت آتش‌سوزی در مناطق جنگلی خاییز اطلاع یافت و با اشاره به اینکه در وضعیت جوی کشور در تابستان، احتمال وقوع حوادث مشابه وجود دارد، به وزیر کشور دستور داد، استانداران استان‌هایی را که از پوشش‌های جنگلی و مرتعی مشابه برخوردارند، موظف نماید تا برآوردهای کارشناسی دقیقی برای جلوگیری از تکرار آتش‌سوزی در جنگل‌ها و مراتع استان خود تهیه و ارائه کنند.
12	روحانی همچنین به وزیر کشور ماموریت داد تا با همکاری وزارت دفاع و پشتیبانی نیروهای مسلح، همه ظرفیت‌های موجود را برای پیشگیری از آتش‌سوزی مناطق جنگلی و مراتع کشور و نیز مقابله با آتش‌سوزی‌های احتمالی آماده و مهیای اقدام به موقع کنند.
13	رئیس‌جمهور در بخش دیگری از این گفت وگو به وزیر کشور دستور داد با توجه به اقدامات دولت در خصوص تحقق شعار جهش تولید، استانداران سراسر کشور فهرست پروژه‌های نیمه تمام، منطقه‌ای و کشوری آماده برای آغازعملیات اجرایی و یا آماده بهره‌برداری را تهیه و گزارش آن را به دولت ارائه دهند.
14	روحانی با اشاره به گزارش وزیر بهداشت، درمان و آموزش پزشکی در خصوص افزایش تردد و سفرهای مردم در این ایام و برخی نگرانی‌ها در خصوص افزایش شیوع بیماری کرونا در استان‌های مسافرپذیر، از وزیر کشور خواست به استانداران این استان‌ها ابلاغ کند که بر اجرای پروتکل‌ها و دستورالعمل‌های بهداشتی به شکلی دقیق و موثر اعمال نظر و نظارت کنند.
