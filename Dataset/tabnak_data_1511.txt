tabnak_data###اضافه برداشت در خرید دارایکم تا ۱۰ روز دیگر برمی‌گردد###https://www.tabnak.ir/fa/news/980940/اضافه-برداشت-در-خرید-دارایکم-تا-۱۰-روز-دیگر-برمی‌گردد###['اقتصادی', 'داخلی']###2020-05-27 20:34:00###۹۸۰۹۴۰###['سهام دولتی', 'دارا یکم', 'بورس']
1
1	درحالیکه برخی خریداران سهام دولتی از اضافه برداشت دو میلیون تومان از حساب خود یا کارگزاری‌شان بابت خرید دو میلیونی سهام به شکل صندوق‌های واگذاری مالی (یکم) گله داشتند، معاون وزارت اقتصاد اعلام کرد: تمام اطلاعات بانک‌ها در زمینه خرید این سهام به شرکت سپرده‌گذاری مرکزی داده شده و پس از پالایش و بررسی این اطلاعات، اگر فردی دو بار ثبت‌نام کرده باشد و مبلغ اضافی از آن فرد برداشت شده باشد، نهایتا تا ۱۰ روز دیگر به حساب آن‌ها برمی‌گردد.
2	به گزارش ایسنا، پس از تصمیم دولت برای واگذاری اموال دولتی در سال جاری و تمهیدات وزارت اقتصاد در این زمینه مبنی براینکه این سهام‌ها به شکل صندوق‌های واگذاری مالی (یکم) عرضه شوند، پذیره‌نویسی برای خرید این سهام از ۱۴ تا ۳۱ اردیبشهت ماه آغاز شد که اولین صندوق آن مربوط به سهام بانک‌های صادرات، ملت، تجارت و بیمه‌های البرز و اتکایی امین بود و نکته قابل توجه در این زمینه تخفیف ۲۰ درصدی و سقف خرید دو میلونی تومانی است که هر فرد با کد ملی خود می‌تواند از ۱۰ هزار تومان تا سقف دو میلیون تومان سهام دولتی خریداری کند.
3	اکنون با گذشت یک هفته از اتمام ثبت‌نام برای خرید سهام دولتی، عده‌ای از مردم که به خرید این نوع سهام اقدام کرده بودند، در تماس با ایسنا از بلوکه شدن دو میلیون تومان اضافه از حساب کارگزاری خود، گلایه کردند.
4	پس از طرح این موضوع عباس معمارنژاد معاون امور بانکی وزارت امور اقتصادی و دارایی در گفت‌وگو با ایسنا، درباره چگونگی بازگشت دو میلیون اضافه برداشت شده از حساب مردم یا کارگزاری‌هایشان اعلام کرد: خرید سهام دولتی برای هر کد ملی تا سقف دو میلیون تومان تخصیص پیدا می‌کند که اگر افرادی مازاد از این مبلغ از حساب آن‌ها کسر شده باشد، به حساب آن‌ها مبلغ اضافی برمی‌گردد.
5	وی درباره اینکه چه زمانی این مبلغ اضافه برداشت شده بازپس داده می‌شود؟ پاسخ داد: باید تخصیص‌ها برای خرید این نوع سهام برای هر کد ملی داده شود که معمولا این امر تا ۱۰ روز زمان می‌برد تا تمام تخصیص‌ها صورت گیرد.
6	معمارنژاد در پایان تاکید کرد: تمام اطلاعات بانک‌ها در زمینه خرید سهام‌ها به شرکت سپرده‌گذاری مرکزی داده شده و پس از پالایش و بررسی این اطلاعات، اگر فردی دوباره ثبت‌نام یا ثبت سفارش کرده باشد و به این علت مبلغ اضافی‌تر از سقف خرید که دو میلیون تومان است، برداشت شده باشد، به حساب فرد موردنظر بازخواهد گشت.
