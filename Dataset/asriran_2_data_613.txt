asriran_2_data###آیین‌نامه تبلیغات در حوزه پولی و بانکی ابلاغ شد###https://www.asriran.com/fa/news/707504/آیین‌نامه-تبلیغات-در-حوزه-پولی-و-بانکی-ابلاغ-شد###['اقتصادی']###2020-01-07 10:47:00###۷۰۷۵۰۴###['تبلیغات', 'خدمات بانکی']
4
1	معاون اول رئیس جمهور، آیین‌نامه اجرایی «تبلیغات در حوزه خدمات پولی و بانکی کشور» را برای اجرا به دستگاه‌های ذی ربط ابلاغ کرد.
2	به گزارش فارس، اسحاق جهانگیری معاون اول رئیس جمهور، آیین‌نامه اجرایی «تبلیغات در حوزه خدمات پولی و بانکی کشور» را برای اجرا به دستگاه‌های ذی ربط ابلاغ نمود.
3	اعضای دولت با هدف ساماندهی و تمرکز تبلیغات پولی و بانکی در چارچوب مقررات مشخص و دقیق، آیین‌نامه اجرایی «تبلیغات در حوزه خدمات پولی و بانکی کشور» را در جلسه ۸ دی ۱۳۹۸ تصویب کرد.
4	بر این اساس، انجام هرگونه تبلیغات در حوزه خدمات پولی و بانکی، تنها از سوی مؤسسات پولی و بانکی دارای اجازه‌نامه فعالیت از بانک مرکزی و در چارچوب این آیین‌نامه و قوانین و مقررات ناظر بر حوزه پولی و بانکی و بخشنامه‌ها و دستورات بانک مذکور مجاز است.
5	هم‌چنین، مؤسسه پولی و بانکی دارای اجازه‌نامه تأسیس و یا مجوز پذیره‌نویسی از بانک مرکزی، موظف است قبل از انجام هرگونه تبلیغات مجوز لازم را از این بانک اخذ نماید.
6	افزون بر این، مؤسسه پولی و بانکی در صورت مغایرت تبلیغات خود‌ با مقررات و ضوابط مربوطه، ایجاد اختلال در نظام پولی و بانکی و یا اشتباه، گمراهی و فریب اشخاص در خصوص خدمات پولی و بانکی، موظف به توقف تبلیغات خود است.
7	سازمان صدا و سیما، کانون های آگهی و تبلیغاتی و سایر سفارش گیرندگان تبلیغات و هم‌چنین شهرداری‌ها، وزارت خانه های راه و شهرسازی و ورزش و جوانان نیز موظفند به محض اعلام بانک مرکزی مبنی بر مغایرت تبلیغات مؤسسه پولی و بانکی با قوانین مربوط، نسبت به توقف فوری تبلیغات، اقدام و مراتب را به بانک مرکزی اعلام نمایند.
8	علاوه بر این، انجام تبلیغات در زمینه خرید و فروش تسهیلات و انواع سپرده بانکی و مجوزهای تأسیس و فعالیت مؤسسه پولی و بانکی، تبلیغات روی اسکناس‌، ایران چک‌ و مسکوکات منتشره بانک مرکزی و یا استفاده تبلیغاتی از آن ها و هم‌چنین، هرگونه تبلیغات از طریق چاپ برگه‌های شبه اسکناس، شبه ایران‌چک‌ و ضرب شبه مسکوکات بانک مرکزی ممنوع است.
