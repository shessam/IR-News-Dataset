asriran_1_data###نویدکیا یا نکونام جانشین قلعه‌نویی در سپاهان###https://www.asriran.com/fa/news/723364/نویدکیا-یا-نکونام-جانشین-قلعه‌نویی-در-سپاهان###['ورزشی']###2020-04-14 12:46:00###۷۲۳۳۶۴###['نکونام', 'قلعه نویی']
24@@@25
1	نکونام و نویدکیا کاندیدا‌های نهایی نیمکت سپاهان بعد از قلعه‌نویی هستند.
2	به گزارش خبرورزشی، محرم نویدکیا یکی از محبوب‌ترین و شاید به جرأت بتوان گفت محبوب‌ترین چهره فوتبال اصفهان است.
3	هر چند دوره حضور او در زمان فرکی در این باشگاه، کم جنجال‌ساز نبود، اما همچنان چهره‌ای است که طرفداران واقعاً دوستش دارند.
4	البته حضور نویدکیا در برنامه ۹۰ یکی از دلایلی بود که باعث شد تا اوضاع برایش سخت و سخت‌تر شود.
5	همان زمان مشخص بود جدایی نویدکیا از سپاهان می‌تواند باعث قهر طولانی‌مدت او از فوتبال شود.
6	این اتفاق هم رخ داد.
7	محرم مدت هاست در رسانه‌ها نیست.
8	او با خبرنگاران مصاحبه نمی‌کند و تمایلی هم به جواب دادن تلفن همراهش ندارد.
9	نویدکیا ترجیح داد به طور کامل دور از فضای فوتبالی باشد ولی انگار زمان دوری این بازیکن به پایان رسیده است.
10	منابع موثق خبری در باشگاه سپاهان فاش کردند این بازیکن یکی از گزینه‌های اصلی نیمکت سپاهان برای فصل بعد است.
11	البته ظاهراً او یک رقیب جدی هم دارد؛ جواد نکونام.
12	این مربی جوان هم پله پله خود را بالا کشید و در حال حاضر یکی از موفق‌ترین مربیان ایرانی است.
13	نکونام امسال با وجود مشکلات زیاد فولاد توانست تیم خوبی بسازد، تیمی که مرحله برگشت لیگ را خوب شروع کرد و یک شکست و سه برد متوالی داشت.
14	خیلی‌ها پیش‌بینی می‌کردند اگر لیگ ادامه پیدا کند، نکونام و فولاد می‌توانند یقه پرسپولیس و استقلال را در اسفندماه بگیرند.
15	نکونام ظاهراً یک فصل دیگر با فولاد قرارداد دارد، اما اینکه می‌ماند یا نه، سؤالی است که کسی نمی‌تواند به آن جواب دهد.
16	او و نویدکیا کاندیدا‌های نهایی نیمکت سپاهان بعد از قلعه‌نویی هستند.
17	امیر امسال فراز و نشیب‌هایی با این تیم داشت.
18	هر چند سپاهان در رده دوم جدول است ولی ماجرای بازی نکردن مقابل پرسپولیس، عواقب بدی برای قلعه‌نویی به همراه داشت، به شکلی که مدت‌هاست خبر جدایی او در پایان فصل از این باشگاه اصفهانی به گوش می‌رسد.
19	هر چند امیر این شایعه‌سازی را کار بعضی دشمنانش دانست ولی انگار در اصفهان تصمیم نهایی این بوده که او نباشد و در ادامه به یک مربی جوان‌تر اعتماد کنند.
20	باخبر شدیم از باشگاه سپاهان حتی در طول فصل جاری هم مذاکراتی شده بود.
21	همین‌طور پیغام و پسغام‌هایی برای نکونام هم فرستاده شده تا مزه دهان او را هم بفهمند.
22	آنچه مشخص است سپاهان قصد دارد پوست‌اندازی کند.
23	نکته اینجاست نکونام به مراتب باتجربه‌تر از نویدکیاست و در مربیگری موفق‌تر از او بوده ولی به هر حال نباید فراموش کرد محرم هم محبوبیت زیادی در اصفهان دارد و طرفداران خواهان او هستند.
24	هر دو گزینه برای اصفهانی‌ها جذابیت‌های خود را دارد و باید دید بعد از تعیین تکلیف لیگ چه اتفاقی رخ خواهد داد.
25	آنچه مشخص است قلعه‌نویی در پایان فصل قطعاً از اصفهان خواهد رفت و اینکه مقصد او چه باشگاهی است، برای همگان سؤال است.
