roozno_data###معاون اول رییس جمهور: با تصمیم ستاد مقابله با کرونا از فردا محدودیت‌های بیشتری اعمال خواهد شد/ ابلاغ پرداخت فوق العاده ویژه کادر پزشکی و درمانی به سازمان برنامه و بورجه###http://roozno.com//fa/news/419688/معاون-اول-رییس-جمهور-با-تصمیم-ستاد-مقابله-با-کرونا-از-فردا-محدودیت‌های-بیشتری-اعمال-خواهد-شد-ابلاغ-پرداخت-فوق-العاده-ویژه-کادر-پزشکی-و-درمانی-به-سازمان-برنامه-و-بورجه###[]###2020-03-25 19:51:00###۴۱۹۶۸۸###['معاون اول رییس جمهور']
1
1	معاون اول رییس جمهور با تأکید بر اینکه عامل تعیین کننده در قطع زنجیره انتقال ویروس کرونا مردم هستند، گفت: مردم همراهی بسیار خوبی برای جلوگیری از انتقال ویروس کرونا انجام دادند، اما وزارت بهداشت، درمان و آموزش پزشکی و نیز کادر پزشکی و درمانی کشور نگران کم توجهی کسانی هستند که در این ایام بدون توجه به هشدارها سفرهای غیرضروری انجام دادند.
2	اسحاق جهانگیری عصر امروز (چهارشنبه) در جلسه ویدئو کنفرانس با مدیران استان گیلان با اشاره به نگرانی کادر پزشکی از افزایش تعداد مبتلایان بعد از پایان تعطیلات نوروز اظهار داشت: ستاد مقابله با کرونا به همین منظور مصوبه ای را از فردا عملیاتی خواهد کرد تا با اعمال محدودیت های بیشتر زنجیره انتقال ویروس کرونا قطع شود.
3	وی ادامه داد: تا به امروز تصمیمات مهم و تاریخی و منحصر به فردی نظیر بسته شدن حرم های مقدس امام رضا (ع) و حضرت معصومه (س) اتخاذ شده و همچنان نیازمند تصمیمات جدیدتری هستیم تا این ویروس از کشور ریشه کن شود.
4	معاون اول رییس جمهور با تاکید بر اینکه ماندن مردم در خانه یک ضرورت جدی است، گفت: ضرورت دیگر حضور جدی و پای کار مدیران کشور و بخش پزشکی و درمانی است تا با کمک یکدیگر در زمان کوتاهی بتوانیم بر مشکل غلبه کنیم.
5	جهانگیری با اشاره به کاهش سفرها در ایام نوروز سال جاری تصریح کرد: وقتی گفته می شود سفر باید فقط به دلایل ضروری انجام شود معنایش عمل به سنت قدیمی، دینی و ایرانی دید و بازدید نیست، بلکه این رفت و آمدها حتماً باید برای تهیه ضرورت های مهمی نظیر مسائل پزشکی و یا تهیه مایحتاج باشد.
6	وی ادامه داد: راهبرد در خانه ماندن مردم از دهم اسفند و در جلسه ای که در وزارت بهداشت، درمان و آموزش پزشکی برگزار شد به مردم اعلام گردید و تصمیماتی نظیر کاهش ساعت کار ادارات و یا دورکاری اتخاذ شد.
7	معاون اول رییس جمهور با اعلام تقدیر و تشکر دولت از کادر پزشکی و درمانی استان گیلان گفت: کارکنان بیمارستان ها و پرستاران و پزشکان نقشی بسیاری کلیدی، محوری و پیشتاز در مقابله با ویروس کرونا داشتند که جا دارد دست تک تک آنها را بوسید.
8	وی با اشاره به اینکه به دلیل شدت شیوع ویروس در استان گیلان در روزهای ابتدای شیوع بیماری در کشور گفت: کادر پزشکی این استان از دل و جان خود مایه گذاشتند و به این دلیل تعداد شهدای کادر پزشکی و درمانی این استان بیشتر از استان های دیگر است و من به خانواده این شهدا تسلیت می گویم و از صبوری آنها قدردانی می کنم و امیدوارم که با شهدای کربلا محشور شوند.
9	معاون اول رییس جمهور با اشاره به یکی از دستورالعمل های مصوبه شورای عالی امنیت ملی برای پرداخت فوق العاده ویژه کادر پزشکی و درمانی گفت: این مصوبه را به سازمان برنامه و بودجه و وزارت بهداشت، درمان و آموزش پزشکی ابلاغ کردم.
10	البته زحمات کادر پزشکی و درمانی کشور به شکل مادی قابل جبران نیست و اجر آن با خداوند است، اما وظیفه ماست که در حد توان زحمات آنها را جبران کنیم.
11	جهانگیری از استاندار، رییس دانشگاه علوم پزشکی گیلان و رییس بیمارستان رازی رشت و همه مدیرانی که به صورت جدی و جهادی با تمام توان پای کار ایستادند قدردانی کرد و گفت: باید از مردم عزیز و صبور گیلان که نهایت همراهی را با دستورالعمل های ستاد ملی مقابله با کرونا داشتند تشکر کرد و همچنین نقش نیروهای نظامی و علما را در کمک به مدیریت استان ارج نهاد.
12	معاون اول رییس جمهور در پایان با اشاره به اینکه رئیس سازمان برنامه و بودجه به عنوان معین استان در مقابله با بیماری کرونا معرفی شده است، گفت: وی تمام مسائل و موضوعات و مطالبات مطرح شده در این جلسه را پیگیری خواهد کرد.
13	استاندار گیلان نیز با ارایه گزارشی از تعداد مبتلایان، بهبود یافتگان و جانباختگان ناشی از ویروس کرونا، به تمهیدات اندیشیده شده در استان نظیر ایجاد آزمایشگاه تشخیص تست کرونا، افزایش ده برابری ظرفیت تخت بیمارستانی، تولید ماسک، محلول ضدعفونی کننده و اطلاع رسانی و جلب مشارکت مردم برای شکستن زنجیره انتقال ویروس اشاره و از حمایت ها و پیگیری های دولت و معاون اول رئیس جمهور برای جبران کمبودها قدردانی کرد.
14	وی با ابراز خرسندی از سیر نزولی مراجعه کنندگان به مراکز بهداشتی و درمانی از غربالگری بیش از دو میلیون شهروند گیلانی خبر داد و گفت: خوشبختانه با توجه به اطلاع رسانی های انجام شده میزان مسافرت به گیلان در ایام نوروز بیش از ۸۰ درصد کاهش داشته و ۷۰ درصد مردم نیز به پویش "در خانه بمانیم" پاسخ مثبت دادند.
15	رییس دانشگاه علوم پزشکی گیلان نیز با اشاره به عملکرد مراکز بهداشتی و درمانی استان و درگیر شدن تعدادی از کادر پزشکی و پرستاری با بیماری کرونا؛ مطالبات و نیازهای استان را یادآور شد و گفت: با کمک دولت و همه دستگاه های نظامی و خصوصی هیچ کمبودی در زمینه تخت بیمارستانی وجود ندارد.
16	رییس بیمارستان رازی رشت نیز با تشکر از ستاد مقابله با کرونا و مردم فهیم استان گیلان گفت: تصمیمات درست و هماهنگی میان مردم و مسئولان باعث شد تا شاهد سیر نزولی بیماری در استان باشیم.
17	در این جلسه معاونان وزیر راه و شهرسازی، بهداشت، درمان و آموزش پزشکی، صنعت، معدن و تجارت و رییس سازمان برنامه و بودجه به طور جداگانه گزارش هایی در خصوص کاهش مسافرت به گیلان، تعداد مبتلایان کادر پزشکی در استان، افزایش ظرفیت واحدهای تولیدکننده مواد ضدعفونی و اختصاص ۲۵۸ میلیارد تومان اعتبار به دانشگاه علوم پزشکی گیلان ارایه کردند.
