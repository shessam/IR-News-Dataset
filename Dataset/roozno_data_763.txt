roozno_data###حریرچی: شیوع کرونا در ۱۳ استان نزولی شد###http://roozno.com//fa/news/419943/حریرچی-شیوع-کرونا-در-۱۳-استان-نزولی-شد###[]###2020-03-29 14:20:00###۴۱۹۹۴۳###['شیوع کرونا']
1
1	معاون کل وزارت بهداشت، درمان و آموزش پزشکی گفت: شیوع کرونا در ۱۳ استان روند کاهشی یافته است و در بسیاری از روستا‌ها و شهر‌های کوچک که در مجموع ۳۲ میلیون نفر هستند، موارد ابتلا کمتر از ۵ نفر بوده است.
2	ایرج حریرچی در نشست خبری که به صورت ویدئو کنفرانس از وزارت بهداشت برگزار شد، افزود: حدود ۲۰ میلیون نفر در روستا‌ها زندگی می‌کنند که اگر روستا‌هایی که با شهر‌ها مراوده زیاد دارند را کنار بگذاریم در اکثر این روستا‌ها موارد ابتلا به ویروس کرونا بسیار اندک بوده است.
3	حدود ۱۲ میلیون نفر نیز در شهر‌های کوچک زندگی می‌کنند که تعداد ابتلا در آن‌ها یک تا پنج نفر گزارش شده است و جا‌های کم شیوع هستند.
4	معاون کل وزیر بهداشت وی اضافه کرد: بر این اساس در هفته‌های آینده در این شهر‌ها و روستا‌ها تمرکز خواهیم داشت تا میزان شیوع در این مناطق را به طور کامل کنترل و مهار و شهر را از ویروس کرونا پاک کنیم.
5	البته کاهش شیوع کرونا در این استان‌ها به معنای کاهش رشد بیماری است مثلا اگر روزی ۱۰۰ بیمار جدید داشتیم اکنون ۶۰ نفر شده است.
6	حریرچی افزود: از رفتار مردم در مقابله با کرونا تشکر می‌کنیم وضعیت کشور‌های مختلف را هم رصد می‌کنیم میانگین رفتار مردم نشان داد که فرهنگ مردم ما بالاتر است و به توصیه‌های دولت توجه می‌کنند و رفتار صحیح را انجام می‌دهند.
7	تعداد اندکی هم که به توصیه‌ها توجه نکردند و به مسافرت رفتند که از آن‌ها هم می‌خواهیم رعایت کنند و اگر کسی رعایت نکند در جایی که لازم است اعمال قانون انجام می‌شود.
8	وی درباره مشکلات بیماران غیر کرونایی در مراجعه به پزشک با توجه به تعطیل بودن مطب‌ها و درمانگاه‌ها نیز گفت: این مشکل را هر سال در ایام تعطیلات نوروز داریم و امیدواریم بعد از تعطیلات نوروز که احتمالا تا ۲۰ فروردین است این مشکل هم بر طرف شود.
9	نماینده ویژه وزیر بهداشت در ستاد ملی مدیریت و مقابله با کرونا گفت: افرادی که به دیابت، بیماری قلبی یا هر بیماری مزمن دیگری مبتلا هستند باید به موقع برای دریافت خدمات مراجعه کنند البته اکنون به علت شرایط کرونا بسیاری از رفت وآمد‌ها مشکل شده است، اما این افراد نیز باید به موقع خدمات لازم را دریافت کنند.
10	وی گفت: به طور کلی بعد از اپیدمی کرونا مراجعه مردم به مراکز درمانی کاهش پیدا کرده است.
11	بخشی از آن کاهش خدمات غیر ضروری مانند خدمات زیبایی است که جای خوشحالی هم دارد.
12	برخی هم خدمات دندانپزشکی است که البته نباید زیاد به تعویق بیفتند.
13	بخشی هم به خاطر ترس از ابتلا به کرونا در مراکز درمانی است که باید مدیریت شود، اما بخشی نیز خدمات ضروری است که باید به موقع انجام شود.
14	حریرچی افزود: امیدواریم بخش خصوصی بعد از تعطیلات به کمک بیمارستان‌های دولتی بیاید تا خدمات درمانی مورد نیاز مردم به موقع انجام شود البته خدمات مربوط به درمان افراد مبتلا به کرونا در بیمارستان‌های دولتی به خوبی در حال انجام است و بیش از ۹۵ درصد مراجعات به بخش دولتی بوده است.
15	معاون کل وزارت بهداشت گفت: اپیدمی کرونا بر روی برخی شاخص‌های سلامت تاثیر گذاشته است.
16	از شیوع کرونا ناراحت هستیم، اما میزان مرگ و میر ناشی از تصادفات رانندگی که قبلا روزانه ۴۰مورد مرگ داشت کم شده است.
17	تعداد معلولیت‌های ناشی از تصادفات نیز که چندین برابر کشته بود نیز حدود ۶۰ درصد کاهش یافته است.
18	مرگ و میر ناشی از آلودگی هوا نیز در کشور به میزان قابل توجهی کاهش یافته است.
19	وی افزود: کرونا یکسری اثرات روانی مثبت هم دارد.
20	وحدت ملی که ایجاد شده است باید مورد توجه قرار گیرد.
21	ویروسی که با میکروسکوپ هم به سختی دیده می‌شود کل جهان را تحت تاثیر قرار داده است و بعد از عبور از این بحران با یک جهان جدید مواجه خواهیم بود.
