sobhane2###nan###http://sobhanehonline.com/fa/news/203680/جهانگرد-ایرانی-با-شتر-سفر-دور-دنیا-را-پیش-گرفت###گوناگون###2019-11-09 19:21:00###۲۰۳۶۸۰###['جهانگیری', 'شتر', 'سفر']
1
1	یک جهانگرد ایرانی با هدف معرفی شتر دوکوهانه ایرانی در جهان روز شنبه سفر خود به دور دنیا را از شهرستان مشگین‌شهر آغاز کرد.
2	دکترمحمد امیری رودان که قصد دارد این سفر سخت و مسیر طولانی را به دور دنیا طی کند روز شنبه گفت: این سفر توسط سازمان خواروبار جهانی فائو و با همکاری سازمان تحقیقات امور دام کشور برنامه‌ریزی شده است.
3	وی قصد دارد از طریق مرز جمهوری آذربایجان از کشور خارج شده و پس از رسیدن به شهر رم از طریق آمریکای لاتین ،آمریکای جنوبی ،آفریقا و اقیانوسیه به سواحل همیشه نیلگون خلیج‌فارس بازگردد.
4	رئیس مرکز تحقیقات کشاورزی و منابع طبیعی استان اردبیل نیز روز شنبه به خبرنگار ایرنا گفت: شتر حاصل از انتقال جنین که در زمان تولد به بهنیا شهرت یافت، اکنون مرکب جهانگرد ایرانی است تا در مجامع بین‌المللی نسبت به معرفی قابلیت‌های علمی کشورمان و جلب توجه مردم کره زمین جهت حفظ این گونه حیوان نادر نقش‌آفرینی کند.
5	دکتر حسین کربلایی خیاوی افزود: شترهای دو کوهانه استان اردبیل به عنوان ذخائر ژنتیکی و جزو سرمایه‌های ملی کشور محسوب می‌شوند که نسل آن متاسفانه در خطر انقراض قرار گرفته است.
6	او اظهارداشت: در حال حاضر از حدود ۲۰۰ نفر شتر دوکوهانه کشور ۱۵۱ نفر در مشگین‌شهر و بیله‌سوار نگهداری می‌شوند و در سال‌های اخیر اقدامات خوبی جهت تولید و تکثیر شتر دوکوهانه در استان انجام شده است.
7	وی گفت: پس از چند سال تحقیق و پژوهش در سال ۸۶ دانشمندان کشورمان موفق به تولید بچه شتر دو وهانه از طریق انتقال جنین شتر دوکوهانه به تک‌کوهانه در ایستگاه جهادآباد شدند.
8	موطن شترهای دوکوهانه ایران به ‌عنوان ذخیره ژنتیکی دامی ارزشمند در استان اردبیل و در شهرستان‌های بیله‌سوار و مشگین‌شهر است.
