tabnak_data###واکنش خبرگزاری دولت به حرف‌های کیمیا علیزاده###https://www.tabnak.ir/fa/news/954910/واکنش-خبرگزاری-دولت-به-حرف‌های-کیمیا-علیزاده###['صفحه نخست', 'ورزشی']###2020-01-27 12:46:00###۹۵۴۹۱۰###['کیمیا علیزاده', 'المپیک', 'تکواندوکار', 'مهاجرت', 'واکنش']
14
1	به گزارش تابناک، روزنامه شرق نوشت: مهاجرت ناگهانی کیمیا علیزاده، تنها مدال‌آور المپیکی ورزش زنان ایران، همچنان جزء اخبار پربازدید رسانه‌های ورزشی است؛ به‌خصوص اینکه حالا او مقصد خود را برای ادامه ورزش قهرمانی‌اش هم مشخص و تأکید کرده قصد بازگشت به ایران را ندارد.
2	هفته پیش بود که رسانه‌های خارجی‌زبان اعلام کردند، علیزاده می‌خواهد از این به‌بعد با پرچم آلمان در مسابقات شرکت کند.
3	آلمانی‌ها هم که از ورود این تکواندوکار عنوان‌دار جهان و آسیا به کشورشان استقبال کردند، دو روز پیش نشستی خبری برای کیمیا ترتیب دادند تا او ضمن تأیید رسمی این خبر، از اهدافی که در سر دارد، بگوید.
4	اولین موضوعی که علیزاده در این کنفرانس خبری به آن اشاره کرد، داشتن یک زندگی بدون دغدغه بود: «مهم‌ترین چیز در زندگی من، مخصوصا الان که متأهل هستم این است که زندگی‌ای همراه با آرامش داشته باشم.
5	فکر می‌کنم در کنار زندگی حرفه‌ای‌ای که اینجا دارم، به اهدافی که در سر دارم هم می‌توانم برسم؛ اهدافی مثل مدال المپیک، مدال جهانی و خیلی چیزهای دیگر».
6	صحبت‌های علیزاده بازتاب زیادی در رسانه‌های مختلف داخلی و خارجی داشت؛ بازتابی که البته واکنش‌های متعددی را هم در پی داشت؛ از واکنش‌های افراطی به خائن‌خواندنش گرفته تا واکنش‌های حمایتی.
7	برخلاف معمول که دولتی‌ها زیاد نسبت به مهاجرت چهره‌ها از ایران واکنشی نشان نمی‌دهند، این‌بار رفتن کیمیا و صحبت‌های مطرح‌شده از سوی او در کنفرانس خبری‌اش در آلمان، رسانه‌های نزدیک به دولت ایران را هم به تکاپو انداخته است.
8	آزرده‌خاطر از کیمیادرواقع ورزش ایران در حالی در چند ماه اخیر با مهاجرت‌های پیاپی ورزشکاران در رشته‌های مختلف درگیر بوده که به نظر می‌رسد در این بین، بیشتر از همه، رفتن کیمیا علیزاده، مسئولان دولت و مقامات ارشد ورزش کشور را غافلگیر و آزرده‌خاطر کرده است.
9	صحبت‌های علیزاده، به‌ویژه بخشی از صحبت‌هایش که عنوان کرده بود ایران را به دلیل نداشتن آرامش ترک کرده، بهانه‌ای ‌شد تا گزارشی با عنوان «کیمیا علیزاده؛ دختری که فراموشی گرفت» از سوی ایرنا منتشر شود؛ گزارشی بسیار بلند و مفصل که بیانگر این است که تغییر تابعیت این بانوی تکواندوکار، حساسیت آنها را برانگیخته است.
10	در این گزارش که به معرفی کیمیا علیزاده و ورود او به عرصه ورزش قهرمانی پرداخته شده، بیشتر از همه به تاریخ‌سازی‌اش در بازی‌های المپیک 2016 ریودوژانیرو اشاره شده است.
11	«المپیک ۲۰۱۶ ریو برای کیمیا علیزاده متفاوت از تمامی شرکت‌کنندگان ایرانی بود.
12	او به نخستین زن ایرانی تبدیل شد که توانست مدال بزرگ‌ترین تورنمنت ورزشی دنیا را کسب کند.
13	پس از این مدال واکنش‌ها نسبت به موفقیت علیزاده شروع شد و بالاترین مقام‌های سیاسی و ورزشی ایران نسبت به آن واکنش نشان دادند».
14	در این گزارش البته به صورت کاملا مشخصی تلاش شده فهرستی از جوایز و پاداش‌هایی که علیزاده در ایران به واسطه افتخارآفرینی‌هایش گرفته هم منتشر شود تا به نوعی پاسخی به صحبت‌های این ورزشکار 21 ساله باشد که عنوان کرده در ایران به‌عنوان یک ورزشکار زن زیاد مورد توجه قرار نگرفته است.
15	ایرنا تعدادی از این جوایز را به قرار زیر منتشر کرده و آورده است: «دریافت جایزه مدال طلا یعنی ۳۰۰ سکه طلا به‌عنوان نخستین بانوی مدال‌آور ورزش کشورمان، درحالی‌که مدال برنز گرفته بود.
16	‌دریافت یک دستگاه آپارتمان از طرف استانداری‌ البرز، دریافت ۵۰ میلیون تومان پول نقد از طرف شورای شهر کرج و دریافت یک دستگاه خودرو».
17	در بخشی دیگر از این گزارش به نظر می‌رسد به صورت هدفمندی به تقدیرهایی که از کیمیا علیزاده صورت گرفته اشاره شده است؛ تقدیرهایی که نویسنده قصد داشته اهمیت کار کیمیا برای جامعه روحانیون و البته سیاسیون ایران را برجسته کند.
18	با وجود ادعایی که کیمیا علیزاده مبنی‌بر تضییع حقش به‌عنوان یک ورزشکار زن داشته، این گزارش فهرستی از تقدیرهای صورت‌گرفته از او را منتشر می‌کند: «تقدیر رئیس مجلس از کیمیا علیزاده، تقدیر وزیر ارتباطات از کیمیا علیزاده، تجلیل آیت‌الله مکارم‌شیرازی از کیمیا علیزاده، تجلیل نماینده ولی‌فقیه در استان البرز از کیمیا علیزاده، تجلیل معاونان شهردار تهران از کیمیا علیزاده، تجلیل شورای شهر و شهرداری کرج از کیمیا علیزاده، تجلیل معاون دانشجویی دانشگاه خوارزمی از کیمیا علیزاده و غیره.
19	».
20	البته سهم دولت هم سعی شده در ادامه این مطلب محفوظ بماند: «در پی پیروزی کیمیا علیزاده تکواندوکار کشورمان در رقابت‌های المپیک ریو ۲۰۱۶ اقشار مختلف جامعه در پیام‌های جداگانه این برد شیرین را به او تبریک گفتند.
21	تقدیر از او تا جایی بود که حسن روحانی در سال ۱۳۹۶ و در تبلیغات انتخاباتی از کیمیا و ساره جوانمردی به‌عنوان الگو یاد کرد.
22	همچنین در مراسم تقدیر از مدال‌آوران در حضور رئیس‌جمهور تقدیر ویژه‌ای از این تکواندوکار به عمل آمد و او دقایقی در حضور رئیس‌جمهوری سخنرانی کرد».
23	حالا به نظر می‌رسد صحبت‌های کیمیا علیزاده در کنفرانس خبری و البته متنی که بعد از مهاجرتش از ایران در صفحه اینستاگرامش منتشر کرده، حسابی برای مسئولان دولتی گران تمام شده است.
24	آنها که از قرار نمی‌خواهند در افکار عمومی مقصر رفتن کیمیا از ایران تلقی شوند، تلاش کرده‌اند با برجسته‌کردن برخی از کارهایی که برای او کرده‌اند تا حدودی فضای انتقادی به‌وجود‌آمده را که باعث شده یکی دیگر از ورزشکاران موفق ایرانی قید حضور در کشور را بزند، تلطیف کنند؛ اقدامی که در سال‌های اخیر بی‌سابقه بوده است.
