tabnak_data###قدردانی روحانی از رهبری برای تشکیل‌قرارگاه‌ضدکرونا###https://www.tabnak.ir/fa/news/965792/قدردانی-روحانی-از-رهبری-برای-تشکیل‌قرارگاه‌ضدکرونا###['صفحه نخست', 'سیاسی']###2020-03-14 15:18:00###۹۶۵۷۹۲###['روحانی', 'وزیر بهداشت', 'حرم', 'قرنطینه', 'کروناویروس', 'ویروس کرونا']
7
1	به گزارش تابناک به نقل از پایگاه اطلاع رسانی ریاست جمهوری، جلسه ستاد ملی مقابله با کرونا روز شنبه به صورت ویدئو کنفرانس با حضور حسن روحانی رئیس جمهور برگزار شد و در این جلسه وزیر بهداشت،درمان و آموزش پزشکی و دیگر اعضای ستاد گزارشی را از اقدامات انجام شده در مقابله با شیوع ویروس کرونا ارائه کردند و پیشنهادات جدیدی برای تصویب در ستاد ارایه شد.
2	علیرضا رئیسی معاون وزیر بهداشت، درمان و آموزش پزشکی در این جلسه همچنین گزارشی از طرح غربالگری وزارت بهداشت در خصوص جمع‌آوری اطلاعات از وضعیت خانوارها در سراسر کشور ارایه کرد و گفت: با فعال شدن شبکه گسترده غربالگری، وضعیت برای شناسایی بیماران همه خانوارها در سراسر کشور بررسی و نسبت به هدایت مبتلایان به مراکز درمانی اقدام می‌شود.
3	به گفته معاون وزیر بهداشت، در این طرح یکهزار و ۲۰۰ مرکز تخصصی درمانی در سراسر کشور برای بیماران مبتلا به کرونا راه‌اندازی شده است.
4	روحانی پس از دریافت گزارش اعضای ستاد در سخنانی بار دیگر از پزشکان، پرستاران و کادر درمانی که امروز بار سنگینی بر دوش دارند، قدردانی و تشکر کرد و گفت: خداوند به شما عنایتی کرده و آن این است که مردم چشم دوخته‌اند که شفای خداوند برای بیماران از طریق شما باشد و این رحمت خداوند است که باید آن را پاس بدارید.
5	رئیس جمهور همچنین از مقام معظم رهبری برای صدور فرمان فعال شدن قرارگاه بهداشتی و درمانی نیروهای مسلح قدردانی کرد و گفت: از ابتدای تشکیل ستاد ملی مقابله با کرونا رئیس ستاد کل نیروهای مسلح و همچنین سپاه پاسداران، ارتش و نیروی انتظامی در این جلسات حضور مستمر داشتند و با فرمان مقام معظم رهبری برای فعال شدن قرارگاه ستاد مشترک نیز همه امکانات نیروهای مسلح بهتر، دقیق‌تر و کامل‌تر در خدمت مردم خواهد بود.
6	روحانی با اشاره به اینکه گزارش ارایه شده از سوی معاون وزیر بهداشت در مورد شبکه غربالگری بیماری کرونا در کشور و اینکه در این طرح میلیون‌ها نفر در کشور مورد سوال قرار گرفته و ۹۷ درصد از پاسخ دهندگان علایم بیماری نداشته‌اند، گفت: این بسیار خوشحال‌ و امیدوارکننده است که براساس گزارش افراد سالم و بیماران به سرعت مشخص می‌شوند و برای درمان مبتلایان اقدامات لازم در دستور کار قرار می‌گیرد.
7	رئیس جمهور در پاسخ به پیشنهاد وزیر بهداشت برای تصویب مصوبه کنترل تردد در ۱۱ استان کشور این پیشنهاد را برای کنترل بیماری مفید ارزیابی کرد و گفت: باید دقت کنیم که نقاط کنترل در استان‌ها کاملاً مشخص باشد و تیم‌های کنترل‌کننده به گونه‌ای عمل کنند که مشکلاتی همچون ترافیک در راه‌ها ایجاد نشود و قبل از اقدام به مردم اطلاع‌رسانی شود.
8	روحانی در واکنش به پیشنهاد وزیر بهداشت مبنی بر تعیین جریمه برای کسانی که با علائم بیماری به مسافرت و جابجایی در این استان‌ها اقدام می‌کنند، گفت: ممکن است این افراد از بیماری خود مطلع نباشند و همین که برگردانده شوند و به بیمارستان برای درمان هدایت شوند به عنوان جریمه برای آنها کافی است.
9	رئیس جمهور در پاسخ به اظهارات وزیر بهداشت در مورد ضرورت ایجاد محدودیت در حرم‌های مطهر و بقاء متبرکه تأکید کرد: اطمینان دارم مسوولان بقاء متبرکه و حرم‌های مطهر در شهرهای مختلف کشور دلسوزی کافی در مورد سلامت مردم دارند و دستورالعمل ستاد کرونا را برای ورود مردم در ایام پایانی سال و تعطیلات عید را اجرا خواهند کرد.
10	روحانی افزود: آرزوی همه ما تشرف به حرم‌های مطهر است، اما از هر کجا به آنها متوسل شویم پاسخ ما را خواهند داد.
11	در شرایط امروز توسل‌ها و توجهات باید با رعایت کامل اصول بهداشتی باشد.
12	رئیس جمهور در پاسخ به گزارش وزیر ارتباطات در خصوص ضرورت انجام امور اداری و کارهای مردم از طریق سیستم الکترونیک و عدم مراجعه به دستگاه‌ها، تأکید کرد: هر کاری باعث شود حضور مردم به دستگاه‌های اجرایی و اداری کاهش یابد و امور از طریق سیستم دیجیتالی و الکترونیک انجام شود، خوب است و این می‌تواند به تقویت دولت الکترونیک منجر شود.
13	روحانی در پایان ابراز امیدواری کرد: ان‌شاء الله بتوانیم هر چه سریع‌تر این بلیّه را از سر مردم کوتاه کنیم و خداوند به همه بیماران شفای عاجل عنایت کند.
14	رئیس جمهور در جلسه ستاد ملی مقابله با کرونا همچنین اشاره کرد: در مورد مسایل اقتصادی هم که تحت تأثیر کرونا قرار گرفته روز یکشنبه هفته جاری در جلسه‌ای با حضور اعضای ستاد اقتصادی و نمایندگان بخش خصوصی موضوع را به صورت دقیق بررسی خواهیم کرد.
15	گفتنی است قرار است جلسه بعدی ستاد ملی مقابله با کرونا نیز روز دوشنبه هفته جاری به ریاست رئیس جمهور برگزار شود.
