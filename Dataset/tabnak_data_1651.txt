tabnak_data###محکومیت ایران و سوریه برای پرداخت غرامت به یک دادگاه آمریکایی / طرح کمک ۲.۵ میلیارد دلاری سازمان ملل به یمن/ گمانه زنی‌ها در مورد مرگ رهبر طالبان بر اثر کرونا / تشکیل واحد ویژه تحقیقات درباره اعتراضات عراق###https://www.tabnak.ir/fa/news/982197/محکومیت-ایران-و-سوریه-برای-پرداخت-غرامت-به-یک-دادگاه-آمریکایی-طرح-کمک-۲۵-میلیارد-دلاری-سازمان-ملل-به-یمن-گمانه-زنی‌ها-در-مورد-مرگ-رهبر-طالبان-بر-اثر-کرونا-تشکیل-واحد-ویژه-تحقیقات-درباره-اعتراضات-عراق###['صفحه نخست', 'بین\u200cالملل']###2020-06-03 08:00:00###۹۸۲۱۹۷###['تحولات خاورمیانه', 'تحولات سوریه', 'تحولات عراق', 'تحولات یمن', 'ایران و آمریکا', 'برانکو', 'اروپا', 'روسیه', 'چین', 'کروناویروس']
1@@@2
1	طرح کمک ۲.
2	۵ میلیارد دلاری سازمان ملل به یمن، گمانه زنی‌ها در مورد مرگ رهبر طالبان بر اثر کرونا، تشکیل واحد ویژه تحقیقات درباره اعتراضات عراق و درخواست عراق از عربستان برای بازسازی قبرستان بقیع، از جمله مهم‌ترین خبر‌ها و رویداد‌های مرتبط با خاورمیانه در ۲۴ ساعت گذشته بوده اند و در این میان، باید به محکومیت ایران و سوریه برای پرداخت غرامت به یک دادگاه آمریکایی نیز اشاره کرد.
3	به گزارش «تابناک»؛ یک دادگاه آمریکایی با طرح ادعاهای واهی، ایران و سوریه را به پرداخت غرامت به گروهی از شهروندان آمریکایی محکوم کرد.
4	این دادگاه مدعی شد، ایران و سوریه باید به خانواده‌های شهروندان آمریکایی که در چندین حمله در فلسطین اشغالی کشته یا زخمی شده‌اند، غرامت پرداخت کنند.
5	«راندولف ماس» قاضی دادگاه منطقه کلمبیا در آمریکا با صدور این حکم ادعا کرد، آمریکایی‌هایی که در هفت حمله فلسطینی‌ها کشته یا زخمی شده‌اند، مشمول دریافت خسارت از ایران و سوریه هستند، زیرا از گروه‌های حماس و جهاد اسلامی حمایت می‌کنند.
6	به نوشته آسوشیتدپرس، هنوز میزان غرامتی که این دادگاه تعیین کرده مشخص نیست، این در حالی است که ایران و سوریه به عنوان خوانده این پرونده در دادگاه حاضر نبودند.
7	آنتونیو گوترش، دبیرکل سازمان ملل متحد روز سه‌شنبه اعلام کرد که سازمان‌های بشردوستانه در یمن به یک بودجه فوری معادل با ۲.
8	۵ میلیارد دلار نیاز دارند تا بتوانند اقدامات مهمی را در یمن عملی کنند.
9	آنتونیو گوترش افزود: «نهادهای بشردوستانه تخمین می‌زنند که برای پوشش کمک‌های اساسی از ژوئیه تا دسامبر سال جاری میلادی به ۲.
10	۴۱ میلیارد دلار نیاز دارند، از جمله مهمترین اقدامات اعلام شده از سوی این نهادها مبارزه با ویروس کروناست».
11	به گفته وزارت بهداشت یمن در روز دوشنبه، سه نفر دیگر در اثر ویروس کرونا جان خود را از دست داده‌اند و تعداد آن‌ها به ۸۰ نفر رسیده، حال آنکه تعداد موارد تایید شده به ۳۲۳ نفر رسیده است.
12	به گفته مقامات سازمان ملل، آمارهای اعلام شده با ارقام واقعی بسیار تفاوت دارد.
13	نشریه فارن پالسی آمریکا در حالی که پیشتر در گزارشی به نقل از چند منبع، مدعی ابتلای رهبران ارشد طالبان افغانستان به کروناویروس و ریاست موقت پسر ملا عمر بر این گروه شده بود، حالا در یک گزارش جدید، از مرگ احتمالی رهبران طالبان صحبت کرده است.
14	فارن پالسی در گزارش جدیدی نوشت، یک مقام ارشد افغان گفته است: تقریبا تمامی رهبران طالبان در شهر دوحه این ویروس را گرفته اند.
15	به گفته مقام های طالبان، رهبر اصلی طالبان افغانستان مبتلا به ویروس کووید۱۹ شده و احتمالا در فرآیند درمان جان خود را از دست داده است.
16	تایید اینکه ملا هیبت‌الله آخوندزاده، رهبر طالبان به کروناویروس ـ که چند رهبر ارشد دیگر طالبان را گرفتار کرده ـ مبتلا شده، روز دوشنبه از جانب یک مقام نظامی ارشد گروه به نام مولوی محمد علی جان احمد مطرح شد.
17	احمد در مصاحبه‌ای به فارن پالسی تصریح کرد: رهبر ما بیمار است اما در حال درمان است.
18	همچنین سه چهره دیگر طالبان در شهر کویته که نامشان را فاش نکردند گفتند،‌ به اعتقاد آنها آخوندزاده در اثر این بیماری درگذشته است.
19	با این حال تا روز دوشنبه هیچ تایید رسمی برای این مساله مطرح نشده است.
20	یک مقام ارشد در دولت افغانستان اظهار کرد، دیگر رهبران طالبان از جمله بسیاری از رهبران مستقر در دفتر این جنبش در شهر دوحه قطر که بر سر یک توافق دوجانبه با آمریکا مذاکره کرده‌اند نیز به بیماری کروناویروس مبتلا شده‌اند.
21	این مقام که نامش را فاش نکرد گفت: تقریبا همه رهبران طالبان در شهر دوحه این ویروس را دارند.
22	او خاطرنشان کرد: این اتفاقی چشمگیر است چون اگر مذاکرات میان دولت افغانستان و طالبان به دلیل بیماری این رهبران در عرض چند هفته آینده شروع نشود، تا کی آنها آتش بس را حفظ خواهند کرد؟مقامهای طالبانی که نامشان را فاش نکردند گفتند، آخوندزاده در سه ماه گذشته دیده نشده و هیچ فایل صوتی از جمله پیام به مناسبت عید فطر ضبط نکرده است؛ ماه گذشته میلادی این رهبر طالبان افغانستان پیامش را به مناسبت عید فطر در قالب یک بیانیه ارائه کرد.
23	احمد نیز تایید کرد که آخوندزاده بستری شده اما تایید نکرد که کجا بستری است.
24	او در پاسخ به اینکه آیا رهبر طالبان در پاکستان تحت درمان قرار گرفته گفت: چرا شما مردم فکر می کنید که پاکستان تنها کشور است که او در آن می تواند بستری شود؟ کشورهای دیگری وجود دارند که از پاکستان قوی‌ترند و از ما حمایت می کنند و جهان این را می داند.
25	من نام این کشور را نخواهم برد اما این یک کشور قدرتمند و یکی از هم پیمانان ماست.
26	یک مسئول عراقی اعلام کرد، نخست وزیر این کشور واحد تحقیقاتی ویژه‌ متشکل از قضات و افسران تحقیقات را برای انجام تحقیقات جدید پیرامون قتل تظاهرکنندگان در جریان اعتراضات مردمی با نظارت مستقیم خودش تشکیل داد.
27	به گزارش ایسنا، به نقل از روزنامه العربی الجدید، مصطفی الکاظمی، نخست وزیر عراق چند روز پیش اعلام کرده بود، قصد دارد پرونده خشونت‌ها در جریان اعتراضات را مجدد به جریان بیندازد.
28	در همین رابطه یکی از مسئولان دفتر الکاظمی گفت، وی واحد تحقیقاتی تشکیل داده که به زودی همه پرونده‌های قربانیان تظاهرات را به جریان می‌اندازد.
29	وی گفت: این واحد نتایج به دست آمده کمیته‌های تحقیقات قبلی را کنار نخواهد گذاشت اما ممکن است پرونده‌های مهم مانند خشونت علیه معترضان در الناصریه، نجف، میدان الخلانی بغداد را از صفر شروع کند.
30	نتایج این تحقیقات ظرف کمتر از نود روز به دستگاه قضایی ارائه می‌شود.
31	به گفته این مسئول تاکنون واحد تحقیقات به دلیل مشخص نشدن وضعیت وزارت‌خانه‌ها و اختلافات سیاسی پیرامون این مسأله هنوز فعالیت خود را شروع نکرده است.
32	حسن کریم الکعبی، معاون اول رئیس پارلمان عراق در بیانیه‌ای در سالگرد تخریب قبرستان بقیع اعلام کرد که تمامی جامعه بین الملل و سازمان‌های ذی ربط و کشورهای عربی و اسلامی باید به نقش جدی خود برای اعمال فشار بر عربستان جهت بازسازی بارگاه‌های ائمه در بقیع عمل کنند.
33	وی تاکید کرد که دولت عراق، دست به تلاش‌های جدی جهت تحرک در این خصوص بزند.
34	الکعبی گفت، احترام به مذاهب اسلامی و عقاید ملت‌ها و شعائر دینی آنها ایجاب می‌کند که مسئولان عربستان در ساخت بارگاه‌های مطهر تسریع کنند و صفحه‌ای که ده‌ها سال ادامه داشت، ببندند.
