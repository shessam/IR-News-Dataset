asriran_2_data###فراخوان تازه برای ادامه اعتراضات در لبنان/اعتصاب‌ها ادامه دارند###https://www.asriran.com/fa/news/700751/فراخوان-تازه-برای-ادامه-اعتراضات-در-لبناناعتصاب‌ها-ادامه-دارند###['بین الملل']###2019-11-28 15:40:00###۷۰۰۷۵۱###['لبنان', 'اعتراض']
6
1	ارتش لبنان از زخمی شدن تعدادی نیروی نظامی در مناطق مختلف این کشور و نیز بازداشت تعدادی تظاهرکننده در پی درگیری‌های شب گذشته خبر داد.
2	از سوی دیگر، اتحادیه جایگاه‌داران سوخت در لبنان امروز اعتصاب نامحدود خود را آغاز کرد.
3	همچنین صنف صرافان این کشور فردا دست به اعتراض می‌زند.
4	به گزارش ایسنا به نقل از شبکه المنار لبنان، صاحبان جایگاه‌داران سوخت صبح امروز (پنج‌شنبه) اعتصابی نامحدود را به دلیل خساراتی که متحمل شده‌اند، آغاز کردند.
5	این اعتصاب به دنبال فراخوان اتحادیه جایگاه‌داران سوخت در لبنان در بحبوحه بحران اقتصادی این کشور است.
6	اعتراضات لبنان از ۱۷ اکتبر منجر به فشارهایی بر سیستم مالی این کشور شده است و نرخ ارز این کشور افزایش یافته و بر روند واردات تاثیر گذاشته و افزایش بهای کالاها و کمبود برخی کالاها را در پی داشته است.
7	این اتحادیه در بیانیه‌ای روز چهارشنبه به خسارات ناشی از افزایش بهای دلار که برای وارد کردن سوخت ضروری است اشاره کرده بود.
8	جایگاه‌داران از افزایش بهای سوخت به لیره شکایت دارند اما این مساله واردکنندگان سوخت در بخش خصوصی را به وارد کردن سوخت با دلار واداشته است.
9	صف‌های طولانی در برخی جایگاه‌های سوخت در شب گذشته تشکیل شد اما اوضاع نسبتا آرام است.
10	بانک مرکزی لبنان ماه گذشته گفته بود، اولویت را به استفاده از ذخایر ارز خارجی برای تامین هزینه خرید سوخت،‌ گندم و دارو داده است.
11	همچنین اتحادیه صرافان در لبنان فردا در اعتراض به کاهش نرخ ارز لبنان دست به اعتراض می‌زند.
12	فرماندهی ارتش لبنان با انتشار بیانیه‌ای اعلام کرده بود: یگان‌های ارتش لبنان ۱۶ تن را در پی اتفاقات شب گذشته در مناطق مختلف این کشور بازداشت کردند.
13	براساس این بیانیه در شهر طرابلس اموال عمومی، برخی بانک‌ها و یکی از ساختمان‌های متعلق به احزاب لبنان آسیب دیده و یک بمب دست‌ساز بدون اینکه منفجر شود و تعدادی کوکتل مولوتف به سمت نیروهای نظامی پرتاب شدند، همچنین معترضان به سوی آنها سنگ پرتاب کردند که باعث زخمی شدن ۳۳ نیروی نظامی شد.
14	در عین حال تعدادی موتورسیکلت که در خیابان‌ها رها شده و مالکان آنها گریخته بودند، مصادره شدند.
15	در خیابان صیدا واقع در حد فاصل دو منطقه الشیاح و عین الرمانه تدابیر امنیتی اتخاذ شده و امنیت و آرامش به منطقه بازگشت.
16	با این حال ۱۰ نیروی نظامی در پی پرتاب سنگ از سوی معترضان زخمی شدند.
17	در منطقه بکفیا یگان‌های ارتش مسیر را بازگشایی کردند اما در این حین هشت نیروی نظامی به دلیل پرتاب سنگ از سوی ساکنان منطقه و خودروسواران زخمی شدند.
18	یگان‌های ارتش توانستند در برخی مناطق وضعیت را به حالت عادی بازگردانند.
19	تحقیقات از افراد بازداشت شده با نظارت دستگاه قضایی آغاز شده است.
20	منابع خبری اعلام کردند: تحصن‌کنندگان لبنانی در چارچوب اجرای تحصن ۲۴ ساعته، خود را به مقابل بانک لبنان رساندند.
21	این تحصن تا ساعت هفت عصر ادامه داشت، همچنین تظاهرکنندگان با سر دادن شعارهایی بانک مرکزی لبنان و سایر بانک‌ها و نیز بانکداران این کشور را مسؤول اصلی بحران مالی کنونی لبنان دانستند.
22	آنها با زدن نقاب‌هایی با تصویر ریاض سلامه او را عامل اصلی فساد اقتصادی دانستند.
23	تحصن‌کنندگان خواستار آن شدند سیاست‌های اتخاذ شده از سوی بانک‌ها برای تسهیل امور مردم به ویژه برای عملیات‌های برداشت و انتقال پول آسان‌تر شوند.
24	نبیه بری، رئیس پارلمان لبنان نیز در جلسه روز چهارشنبه این پارلمان بازگرداندن پول‌های بانک‌ها که به خارج منتقل شده‌اند و به چند میلیارد دلار می‌رسند را خواستار شد و گفت: وضعیت اقتصادی و پولی لبنان تنها با تشکیل یک دولت قابل بهبود است و ما تنها چند هفته و نه چند ماه فرصت داریم.
25	رئیس پارلمان لبنان افزود: وضعیت لبنان بسیار خطرناک است و مجالی برای ولخرجی نیست.
26	او همچنین از اینکه دولت به مسؤولیت‌های خود عمل نمی‌کند تعجب کرده و گفت: طبق تعهدات دولت باید برای انجام کارهای کشور اقدام کند، وضعیت اقتصادی و اجتماعی وخیم لبنان نیازمند تشکیل نشست شورای عالی دفاعی است.
