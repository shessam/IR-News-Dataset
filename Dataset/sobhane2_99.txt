sobhane2###nan###http://sobhanehonline.com/fa/news/203978/شاگرد-مغازه-لبنیاتی-کلاهبردار-اسکیمری-از-آب-درآمد###گوناگون###2019-11-12 20:56:00###۲۰۳۹۷۸###['لبنیات', 'خوزستان', 'کارت بانکی']
1
1	فرمانده انتظامی خوزستان از دستگیری یک کلاهبردار که در ماهشهر با وسیله اسکیمر، کارت بانکی شهروندان را کپی‌برداری می‌کرد، خبر داد.
2	سردار حیدر عباس‌زاده اظهار کرد: در پی مراجعه تعدادی از شهروندان به پلیس فتا ماهشهر مبنی بر برداشت غیرمجاز از حساب بانکی آنها، بررسی موضوع به صورت ویژه در دستور کار قرار گرفت.
3	وی افزود: ماموران پلیس فتا با اقدامات تخصصی و رصد دقیق اطلاعاتی، شاگرد مغازه لبنیات فروشی که اقدام به برداشت غیرمجاز از حساب بانکی می‌کرد را شناسایی و پس از هماهنگی با مرجع قضائی در یک عملیات غافلگیرانه دستگیر کردند.
4	عباس‌زاده با بیان اینکه فرد دستگیر شده در تحقیقات پلیس، خود را شاگرد مغازه لبنیاتی معرفی کرده است، گفت: متهم در روند رسیدگی به پرونده به کلاهبرداری از مشتریان به وسیله استفاده از اسکیمر و کپی کردن کارت بانکی اقرار کرده است.
5	وی با اشاره به اینکه فرد کلاهبردار در فرصتی مناسب حساب بانکی مشتریان را خالی می‌کرد، بیان کرد: متهم تاکنون به برداشت مبلغ ۴ میلیارد ریال از حساب بانکی ۵۰ نفر از شهروندان اعتراف کرده است.
6	فرمانده انتظامی خوزستان با اشاره به تحویل متهم به مرجع قضائی به شهروندان توصیه کرد: رمز عبور خط مقدم دفاعی در حفاظت از اطلاعات ذخیره شده است و شهروندان باید با هوشیاری آن را حفظ و از بازگو کردن رمز برای دیگران اجتناب کنند.
