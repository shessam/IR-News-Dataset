asriran_1_data###وزیر خارجه آمریکا: معامله قرن بهترین گزینه برای فلسطینیان است###https://www.asriran.com/fa/news/711217/وزیر-خارجه-آمریکا-معامله-قرن-بهترین-گزینه-برای-فلسطینیان-است###['بین الملل']###2020-01-29 10:37:00###۷۱۱۲۱۷###['آمریکا', 'فلسطین']
8@@@9
1	«مایک پمپئو» وزیر امور خارجه آمریکا بدون اشاره به اعتراض فلسطینیان و دیگر ملت‌های جهان به طرح سازش «معامله قرن»، این طرح را بهترین گزینه برای فلسطینیان دانست و ابراز امیدواری کرد که فلسطینیان از به اصطلاح راه حلی که ترامپ برای پایان دادن به مناقشه خاورمیانه ارائه داده است، حمایت کنند.
2	به گزارش ایرنا، پمپئو ساعاتی پیش در یک گفت و گوی رادیویی، به «بن شاپیرو» مجری یهودی این برنامه گفت: در نهایت امر، مردم فلسطین مجبور خواهند بود تصمیم بگیرند آیا می خواهند با این چالش دشواری که امروز دست به گریبان آن هستند همچنان ادامه بدهند یا اینکه می خواهند ورق را برگردانند و یک عاقبت خوش و آینده ای بهتر و درخشانتر برای خود، فرزندانشان، و نوادگانشان بسازند.
3	وزیر خارجه آمریکا در ادامه اشاره کرد:‌ این فرصت امروز روی میز است.
4	آنها مجبور نیستند امروز و یا فردا دست به این انتخاب بزنند.
5	اما من مطمئنم آنها اگر نگاهی عمیق تر به قضیه داشته باشند و با چشمانی بازتر به این فرصتی که پیش رویشان است نگاه کنند، متوجه خواهند شد که این بهترین گزینه برایشان است.
6	ما برای آنها چهار سال مهلت در نظر گرفته ایم.
7	من خوش بین هستم که آنها حتما این تصمیم را خواهند گرفت.
8	رییس جمهور آمریکا شامگاه سه شنبه طرح خود برای حل و فصل مساله فلسطین را که به «معامله قرن» معروف شده رونمایی کرد.
9	بسیاری این طرح را یک طرفه و به نفع رژیم صهیونیستی ارزیابی کرده اند.
10	ترامپ اعلام کرد که شهر قدس پایتخت یکپارچه رژیم صهیونیستی باقی می‌ماند.
11	همه گروه های فلسطینی با طرح ترامپ مخالفت کرده اند.
