asriran_1_data###برگزاری تجمع اعتراض به سخنان ظریف مقابل وزارت خارجه###https://www.asriran.com/fa/news/710950/برگزاری-تجمع-اعتراض-به-سخنان-ظریف-مقابل-وزارت-خارجه###['سیاسی']###2020-01-27 15:11:00###۷۱۰۹۵۰###['تجمع', 'وزارت خارجه', 'ظریف']
4
1	تعدادی از معترضان به سخنان اخیر وزیر خارجه کشورمان در گفت‌وگو با نشریه آلمانی اشپیگل با سردادن شعارهایی در مقابل وزارت خارجه تجمع کردند.
2	به گزارش ایسنا، در این تجمع که در برابر ساختمان « نه شرقی نه غربی » وزارت امور خارجه بعد از ظهر امروز (دوشنبه) برگزار شد، شعارهایی علیه محمدجواد ظریف در مذمت مذاکره با آمریکا بعد از شهادت قاسم سلیمانی و ترور وی از سوی آمریکایی‌ها سر داده شد.
3	تجمع‌کنندگان با در دست داشتن پلاکاردهایی در انتقاد به سخنان ظریف، شعارهایی از جمله مرگ بر سازشکار، مرگ بر منافق، مرگ بر اسراییل، مرگ بر انگلیس، ظریف حیا کن، وزارت خارجه را رها کن، ایرانی می میرد ذلت نمی پذیرد، الله اکبر، مرگ بر ضد ولایت فقیه، مرگ بر منافق سازشکار، نه سازش نه تسلیم نبرد با آمریکا، حرف ما یک کلام انتقام انتقام، خونی که در رگ ما است هدیه به رهبر ما است، مذاکره با دشمن، خنجر زدن به میهن و غیره سر دادند.
4	در این تجمع یک روحانی به نمایندگی از شرکت کنندگان صحبت کرد و اظهارات ظریف و پاسخ ترامپ به وی را حقارت‌آمیز خواند و مدعی شد که این سخنان اقتدار کشور را زیر سوال برده است .
5	او گفت: همه در کشور باید در راستای گرفتن انتقام خون شهید سلیمانی از آمریکا حرکت کنند و همه ما فریاد بزنیم هیهات منا الذله.
6	برگزاری این تجمع در حالی است که سید عباس موسوی سخنگوی وزارت امورخارجه کشورمان امروز (دوشنبه) در جمع خبرنگاران درباره حاشیه‌های چند روز اخیر و سوء برداشت از اظهارات محمدجواد ظریف وزیر امورخارجه ایران در گفت‌وگو با نشریه اشپیگل ابراز تاسف کرد که "برخی رسانه‌ها توئیت‌های فارسی دونالد ترامپ را منبع خود قرار داده‌اند".
7	وی تصریح کرد: صحبت‌های آقای ظریف حرف تازه‌ای نبود چون سیاست اصولی جمهوری اسلامی را بیان کرد.
8	این همان صحبتی است که مقام معظم رهبری، دولت و مقامات به عنوان یک حرف اصولی و اساسی همواره بیان کرده‌اند.
9	در این تجمع پرچم آمریکا توسط تعدادی از شرکت‌کنندگان به آتش کشیده شد.
