tabnak_data###نشست محرمانه آمریکا، اسرائیل و امارات با محوریت مقابله با ایران/آزادسازی ۷۲ روستا و منطقه از سوی ارتش سوریه در ادلب/ اخبار تایید نشده از گلوله‌باران مواضع روسیه در عفرین از سوی ترکیه/ برخورد جدید نظامیان روسی و آمریکایی در سوریه###https://www.tabnak.ir/fa/news/956881/نشست-محرمانه-آمریکا-اسرائیل-و-امارات-با-محوریت-مقابله-با-ایرانآزادسازی-۷۲-روستا-و-منطقه-از-سوی-ارتش-سوریه-در-ادلب-اخبار-تایید-نشده-از-گلوله‌باران-مواضع-روسیه-در-عفرین-از-سوی-ترکیه-برخورد-جدید-نظامیان-روسی-و-آمریکایی-در-سوریه###['صفحه نخست', 'بین\u200cالملل']###2020-02-05 08:00:00###۹۵۶۸۸۱###['تحولات خاورمیانه', 'تحولات سوریه', 'تحولات عراق', 'تحولات یمن', 'ایران و آمریکا', 'برجام', 'اروپا']
1@@@2
1	آزادسازی ۷۲ روستا و منطقه از سوی ارتش سوریه در ادلب، اخبار تایید نشده از گلوله‌باران مواضع روسیه در عفرین از سوی ترکیه، برخورد جدید نظامیان روسی و آمریکایی در سوریه و دیدار محمود عباس با نماینده روسیه در سوریه، از جمله مهم‌ترین خبر‌ها و رویداد‌های مرتبط با خاورمیانه در ۲۴ ساعت گذشته بوده اند.
2	در این میان، باید به نشست محرمانه آمریکا، اسرائیل و امارات با محوریت مقابله با ایران نیز اشاره کرد.
3	به گزارش «تابناک»؛ وبسایت خبری «آکسیوس» آمریکا در گزارشی به نقل از مقامات آگاه در آمریکا و اسرائیل اعلام کرد، مقامات بلندپایه آمریکا، رژیم صهیونیستی و امارات متحده عربی دسامبر گذشته با شرکت در یک نشست سه جانبه و «محرمانه» در کاخ سفید پیرامون همکاری علیه ایران با یکدیگر گفت‌وگو و رایزنی کردند.
4	این نشست محرمانه ـ که هفدهم دسامبر ۲۰۱۹ برگزار شد ـ به رایزنی پیرامون اقدامات هماهنگ علیه ایران و «بحث و گفت‌وگو در خصوص انعقاد یک پیمان عدم تجاوز میان امارات متحده عربی اسرائیل» اختصاص یافت.
5	«رابرت اُبراین»، مشاور امنیت ملی آمریکا به همراه «ویکتوریا کوتس»، معاون وی و «برایان هوک» فرستاده ویژه واشنگتن در امور ایران در این نشست به نمایندگی از دولت آمریکا حضور داشتند.
6	از دیگر مقام‌های شرکت کننده در این نشست، می‌توان از «میر بن شبات» مشاور امنیت ملی نخست وزیر رژیم صهیونیستی و «یوسف العتیبه» سفیر امارات متحده عربی در آمریکا نام برد.
7	به گزارش وبسایت خبری آکسیوس، العتیبه از مشاوران بسیار نزدیک به «محمد بن زائد»، ولیعهد امارات متحده عربی و از جمله افرادی بود که در مراسم رونمایی «دونالد ترامپ» از طرح سازش تحمیلی آمریکا موسوم به «معامله قرن» در کاخ سفید حضور داشت.
8	این گزارش در ادامه می‌افزاید که «بنیامین نتانیاهو» در تکاپو برای تقویت ائتلافی پنهانی با امارات متحده عربی علیه ایران است.
9	ارتش سوریه طی یازده روز عملیات اخیر خود در ادلب، واقع در شمال این کشور، ده‌ها منطقه و روستا را از لوث وجود تروریسم پاکسازی کرد.
10	گروه «دیده بان حقوق بشر سوریه» وابسته به معارضان گزارش داد که طی یازده روز گذشته، همزمان با ازسرگیری ارتش سوریه در ادلب، ۷۲ روستا و منطقه و تپه در استان یاد شده از اشغال گروه‌های تروریستی آزاد شدند؛ ادلب، آخرین پایگاه تروریست‌های جبهه النصره، شاخه سابق القاعده در سوریه قرار دارد.
11	ارتش سوریه از اواخر دسامبر سال ۲۰۱۹ عملیات نظامی گسترده‌ای را برای آزادسازی مناطق جنوب شرق استان ادلب آغاز کرد و در این مدت موفق شد، ده‌ها منطقه را آزاد کند، اما ۱۹ دی ماه و با اجرایی شدن توافق آتش‌بس میان ترکیه و روسیه در این منطقه، عملیات یادشده متوقف شد که پس از اقدام تروریست‌ها در نقض مکرر آتش بس در مناطق کاهش تنش ادلب، دوباره عملیات خود را از سر گرفته است.
12	یک رسانه وابسته به کردهای سوریه سه‌شنبه شب مدعی حمله نیروهای ترکیه به مواضع نظامی روسیه در شهر «عفرین» شد.
13	خبرگزاری «ان‌پی‌ای» در این زمینه نوشت: نیروهای ترکیه مواضع نظامیان روسیه در دهکده «کشتعار» واقع در شهر عفرین در شمال حلب را گلوله باران کردند.
14	این خبرگزاری به جزئیات بیشتر این حمله ادعایی اشاره‌ای نکرده است.
15	«سرگئی لاوروف» وزیر خارجه روسیه روز سه‌شنبه با انتقاد از ترکیه به دلیل التزام به تعهدات خود در توافق‌های منعقد شده در مورد «ادلب»، ترکیه را مسئول کشته شدن نظامیان خود در سوریه دانست.
16	وزارت خارجه روسیه عصر دوشنبه نیز اعلام کرد که وزیر امور خارجه روسیه و وزیر امور خارجه ترکیه تلفنی با یکدیگر در زمینه آخرین تحولات سوریه گفت‌وگو کردند.
17	منابع سوری از برخورد جدید میان نظامیان آمریکایی و روسی در سوریه خبر دادند.
18	این منابع بیان کردند: نظامیان آمریکایی امروز سه شنبه مانع از حرکت خودروهای نظامی روسیه در نزدیکی روستای کرکی در شرق قامشلی شدند؛ نظامیان روسی قصد داشتند به المالکیه و گذرگاه سیمالکا بروند.
19	منابع مذکور اعلام کردند: روز گذشته هم سه بالگرد روسی بر فراز تل تمر به پرواز درآمدند که بالگردهای آمریکایی از پایگاه قسرک برای دور کردن آنها به پرواز درآمدند و آنها را تا آسمان راس العین در حومه حسکه تعقیب کردند.
20	همچنین خودروهای نظامی روسی هنگامی که یک ایست بازرسی آمریکایی را جلو خود در جاده ام ۴ دیدند از مسیر خاکی به حرکت خود ادامه دادند که بالگردهای آمریکایی به پرواز درآمدند و به روسها هشدار دادند.
21	محمود عباس، رئیس تشکیلات خودگردان فلسطین با الکساندر لاورنتیف، فرستاده ویژه رئیس جمهور روسیه به سوریه دیدار کرد.
22	در این دیدار، عباس از موضع روسیه در حمایت از حقوق ملت فلسطین به ویژه درباره طرح معامله قرن قدردانی کرده و بر لزوم پایبندی به اصول بین‌المللی براساس راه‌کار تشکیل دو کشوری به عنوان راه‌حل مسأله فلسطین تأکید کرد.
23	لاورنتیف نیز اعلام کرد، روسیه از حل مسأله فلسطین بر اساس راه‌کار تشکیل دو کشوری و اجرای قطعنامه‌های مشروع بین‌المللی حمایت می‌کند و طرح معامله قرنی که آمریکا اعلام کرده، قابل اجرا نیست.
24	اخیرا دونالد ترامپ، رئیس جمهوری آمریکا، طرح حل و فصل اختلاف میان فلسطین و رژیم صهیونیستی معروف به "معامله قرن" را با حضور مسئولان دولت آمریکا، نخست وزیر رژیم صهیونیستی و سفرای عمان، امارات و بحرین اعلام کرد؛ بنابراین، تمامی قدس اشغالی، پایتخت رژیم صهیونیستی و بخش‌های کوچکی از شرق آن پایتخت کشور فلسطین است و علاوه بر آن حاکمیت غور اردن و شهرک‌ها در کرانه باختری بر عهده رژیم صهیونیستی است؛ طرحی که با مخالفت و انتقادات شدید در سطح بین‌المللی و در میان کشورهای عرب روبه رو شد.
