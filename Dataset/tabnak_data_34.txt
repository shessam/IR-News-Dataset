tabnak_data###۲ پروژه ریلی کشور در سال ۹۹ افتتاح می‌شود###https://www.tabnak.ir/fa/news/953320/۲-پروژه-ریلی-کشور-در-سال-۹۹-افتتاح-می‌شود###['صفحه نخست', 'اقتصادی']###2020-01-21 08:04:00###۹۵۳۳۲۰###['حمل و نقل زیلی', 'پروژه ریلی', 'افتتاح', 'راه آهن', 'خرم آباد']
1
1	معاون ساخت و توسعه راه آهن شرکت ساخت و توسعه زیربناهای حمل‌ونقل گفت: در سه سال گذشته ۵ پروژه بزرگ ریلی را افتتاح کرده و در سال ۹۹ هم برای افتتاح دو پروژه دیگر برنامه‌ریزی کرده‌ایم.
2	به گزارش «تابناک» به نقل از مهر، عباس خطیبی روز دوشنبه در جریان بازدید از پروژه راه آهن دورود خرم آباد با اشاره به اینکه برای این نوع ابر پروژه‌های ریلی کشور براساس اولویت بندی منابع تعریف می‌شود، در خصوص اعتبارات جدید اختصاص یافته به این پروژه اظهار داشت: نه تنها فکر می‌کنیم این اعداد و ارقام کم نیست، بلکه در زمان مناسبی می‌تواند باعث سرعت بخشیدن به پروژه شود.
3	وی با بیان اینکه با پیشرفت بیشتر پروژه برای آن از طرق دیگر تأمین منابع می‌شود، تصریح کرد: نباید انتظار داشت یک ابر پروژه را در زمان کوتاه بسازیم و به بهره برداری برسانیم، ما تعدد پروژه‌های ریلی را داریم و این پروژه جزو سخت‌ترین و تکنیکی‌ترین پروژه‌ها است.
4	معاون ساخت و توسعه راه آهن شرکت ساخت و توسعه زیربناهای حمل و نقل کشور خاطرنشان کرد: ۳۰ درصد طول پروژه راه آهن دورود خرم آباد تونل است.
5	خطیبی با اشاره به اینکه ما به این فکریم بتوانیم منابع را در مدت زمان اجرای پروژه تأمین و تزریق کنیم، گفت: با صحبت‌هایی که امروز شد وضعیت پروژه از شرایط امروز بهتر می‌شود، برای شرایط ایده آل زمان نیاز داریم، اما جزو پروژه‌هایی است که پیگیری می‌کنیم.
6	وی با بیان اینکه در کمتر از سه سال گذشته ۵ پروژه بزرگ ریلی را به افتتاح رسانده‌ایم، یادآور شد: در سال ۹۹ هم برای افتتاح دو پروژه برنامه ریزی کرده‌ایم.
