asriran_2_data###فرمانده ناجا: در عرض ۴۸ ساعت فتنه خنثی شد/ آقا مشکلات را به جان خرید/ آمادگی ناجا قبل از آغاز سهمیه‌بندی بنزین/ اینترنت ملی برای امنیت کشور لازم است###https://www.asriran.com/fa/news/702137/فرمانده-ناجا-در-عرض-۴۸-ساعت-فتنه-خنثی-شد-آقا-مشکلات-را-به-جان-خرید-آمادگی-ناجا-قبل-از-آغاز-سهمیه‌بندی-بنزین-اینترنت-ملی-برای-امنیت-کشور-لازم-است###['سیاسی']###2019-12-07 10:58:00###۷۰۲۱۳۷###['سردار اشتری', 'سهمیه بندی بنزین', 'اینترنت ملی']
28
1	روایت فرمانده ناجا از سهمیه‌بندی بنزین و اتفاقات پس از آنرییس پلیس کشور نا آرامی‌های اخیر در کشور را یک فتنه و جنگ امنیتی بزرگ توصیف کرد.
2	به گزارش ایسنا، سردار حسین اشتری در مراسم روز دانشجوی دانشگاه علوم انتظامی امین که صبح امروز برگزار شد، افزود: نا آرامی‌های اخیر یک فتنه و جنگ امنیتی بزرگ بود که این فتنه در عرض کمتر از ۷۲ ساعت و به عبارتی ۴۸ ساعت خنثی شد.
3	وی ادامه داد: خوب است بررسی شود که در کشور و طی آن روزها چه اتفاقاتی افتاد.
4	برای سهمیه بندی بنزین و افزایش قیمت مباحثی از اردیبهشت ماه مطرح شد و دولت به دنبال ساماندهی سوخت بود.
5	طی یکی دو مرحله به دلیل نبود زیرساخت‌ها و آمادگی نامناسب اجرای این طرح به تعویق افتاد تا اینکه زمان ۲۴ آبان برای سهمیه بندی بنزین مشخص شد.
6	فرمانده ناجا با بیان این که تا دو سه روز قبل از اجرا، زمان دقیق سهمیه بندی مشخص نبود، گفت: این موضوع در جلسات محرمانه شورای امنیت کشور، مطرح شد.
7	البته ناجا هم نظراتی را داشت و ما معتقد بودیم که باید روی زمان آن یک تجدید نظری صورت بگیرد که در نهایت هر تصمیمی که اتخاذ شود، ما برای اجرای آن و تامین امنیت آماده هستیم.
8	اشتری با اشاره به همزمانی حوادث لبنان و عراق در منطقه اظهار کرد:‌ ما این حوادث را داشتیم و دیدید که چه اتفاقی در این کشورها افتاده بود.
9	ما نگرانی خودمان را داشتیم که ممکن است این اتفاقات تسری پیدا کند، کما این که دیدید که آمریکا و اسراییل و خیلی از مستکبران و گروه‌های مختلف نیز برای ایجاد ناامنی و تحریک جوانان برنامه ریزی کرده بودند.
10	فرمانده ناجا با بیان این که دشمنان حتی مدل‌های اعتراض در دیگر کشورها را نیز در فضای مجازی آموزش می‌دادند گفت: گفت: مثلا گفته بودند که در چین خودروها را در خیابان‌ها پارک کرده و رفته‌اند یا در هنگ کنگ خیابان‌ها را با ریختن نخاله و با شن و ماسه بند آوردند و این روش‌ها را در شبکه‌های اجتماعی پخش می‌کردند تا مردم و بخصوص جوانان را تحریک کنند.
11	فرمانده ناجا با اشاره به زمان اجرای این طرح خاطر نشان کرد:‌ شب جمعه زمان اجرای طرح بود و ناجا در آمادگی کامل بود.
12	از ساعت یک ربع به ۱۲ تمام نیروهای ما در تمام پمپ‌های بنزین مستقر شدند و خوشبختانه آن شب هیچ اتفاقی هم رخ نداد.
13	اشتری افزود: در روز جمعه نیز بی نظمی مشخصی نداشتیم تا این که در بعد از ظهر آن روز اتفاقات در خرمشهر و سیرجان آغاز شد.
14	در خرمشهر یک حرکت مسلحانه بود و به سمت مردم تیراندازی شد که خوشبختانه با عکس‌العمل به موقع و حضور ماموران ناجا با آن مقابله شد.
15	اشتری ادامه داد: در سیرجان نیز به یک پمپ بنزین حمله کردند واولین اتش سوزی پمپ بنزین در آنجا آغاز شد، البته همزمان با آن در فضای مجازی شروع به پخش فیلم‌ها و تصاویر کذبی کردند و این طور القا می‌کردند که پمپ‌های بنزین زیادی آتش گرفته است اما تمام این موارد تا آن لحظه کذب بود.
16	حتی در سیرجان قصد داشتند تا یک انبار و مخزن را آتش بزنند که این اتفاق رخ نداد و ماموران پلیس مانع از آن شدند در حالی که اگر این اتفاق رخ می‌داد خسارت زیادی به شهر و مردم وارد می‌شد.
17	فرمانده ناجا با بیان اینکه ما پیش بینی می‌کردیم که در روز شنبه اعتراضاتی رخ دهد گفت: اعتراضاتی هم شکل گرفت اما متاسفانه با تحریک دشمنان اعتراضات اجتماعی به اقداماتی آشوبگرانه و امنیتی بدل شد.
18	گستردگی کار هم بسیار بالا بود اما درهر جایی که ماموران ما حضور داشتند با این موارد برخورد کرده و ناامنی را جمع کردند.
19	به گفته‌ی فرمانده نیروی انتظامی، ماموران پلیس ضمن رعایت حال مردم، برخورد مبتذلانه‌ای نیز با آشوبگران و مخلان نظم و امنیت داشتند.
20	اشتری با اشاره به فرمایشات رهبر معظم انقلاب در آغاز درس خارج خود در صبح روز یک شنبه اظهار کرد: فرمایشات حضرت آقا کاملا مرز بین مردم و آشوبگران را تفکیک کرد و من معتقدم که پس از این سخنان بود که بیش از ۸۰ درصد اعتراضات افت کرد و در واقع مردم صف خود را از آشوب‌گران جدا کردند.
21	اشتری به برنامه ریزی‌های مجلس و برخی دیگر از افراد برای ایجاد یکسری تغییرات در قیمت بنزین و تصمیم اتخاذ شده نیز اشاره کرد و گفت: برخی از این ها به دنبال یک سری تغییر بوده اما اگر هر حرفی داشتند باید قبل از تصمیم‌گیری آن را می‌زدند نه این که بعد از اجرا بخواهند آن را تغییر بدهند و این طور نمی‌شد.
22	اشتری با بیان این که مقام معظم رهبری در فرمایشات روز یک شنبه خود مشکلات را به جان خرید خاطر نشان کرد:‌ آقا از شخص خودشان برای کشور، مردم و امنیت مایه گذاشتند.
23	ایشان برای حفظ نظام و امنیت مردم ورود پیدا کردند چرا که در آنجا موضوع حفظ نظام جمهوری اسلامی و مردم بود.
24	اشتری ادامه داد: آن اراذل و اوباشی که این طور اموال و دارایی مردم را غارت کردند، ببینید اگر پلیس نبود و قدرت بیشتری داشتند چه اقدامات و جنایت‌های دیگری هم مرتکب می‌شدند.
25	اشتری با بیان این که مردمی که مشکل و اعتراض داشتند خیلی سریع صف خود را از آشوب ‌گران جدا کردند خاطر نشان کرد: در روز یک شنبه ماموران ما در اقصی نقاط کشور حضور داشتند و در هر جا که اتفاقی رخ داد پلیس وارد شد و با ناآرامی‌ها برخورد کرد که در نتیجه این اقدامات در عرض کمتر از ۷۲ ساعت یا به عبارتی دیگر در عرض ۴۸ ساعت این فتنه خنثی شد.
26	این فتنه بزرگی بود و یک جنگ امنیتی بزرگ است.
27	وی با بیان این که آنچه که در آبان ماه امسال رخ داد متفاوت از اتفاقات و فتنه‌های سالهای قبل بود خاطر نشان کرد:‌ ما سال ۷۸ را دیدیم، سال ۸۸ را هم دیدیم، سال ۹۶ را هم دیدیم و در هر دوره فتنه متفاوت بود؛ البته آمادگی ما هم هر دوره بیشتر از قبل بود.
28	فرمانده نیروی انتظامی با بیان اینکه در این دوره اتفاقات در فضای مجازی که مدیریت نشده بود، شکل گرفت گفت: این که بارها گفته شده که اینترنت ملی لازم است، برای چنین مواقعی است که تعرضی به امنیت نشود.
29	اشتری با بیان این که در یکی دو روز نخست انسان ها عمدتا به بیان ابعاد خسارات و عمق آشوب‌ها پرداختند گفت: اما ماموران ما نیز با درایت و بصیرت و با هوشمندی اقدام به برخورد با این توطئه‌ها کردند .
30	به طوری که بسیاری از اشرار و آشوبگران دستگیر شده در اعترافات خود گفتند که پیش بینی نمی‌کردیم این طور از سوی پلیس شناسایی و دستگیر شویم.
31	چرا که حضور ماموران ما هوشمندان و مقتدرانه بود.
32	نیروی انتظامی آماده برخورد با هر گونه ناامنی است.
33	اشتری با بیان این امروز نیروی انتظامی آمادگی برخورد با هرگونه ناامنی و بی قانونی در کشور را دارد گفت: ما بازسازی‌های لازم را انجام داده‌ایم و امروز اگر حادثه‌ای رخ دهد آمادگی کامل داریم.
34	البته کسانی که مسئولیت دارند هم باید بسترها را از بین برده ومشکلات مردم را حل کنند اما ما آمادگی کامل داریم.
35	اشتری با بیان اینکه امروز اعتماد مردم به ناجا بیشتر شده گفت: مردم دیدند که دو مامور ما چطور برای حفظ جان مردم در اتفاقات اخیر در ماهشهر وکرمانشاه به شهادت رسیدند .
36	و جالب است وقتی که پیش خانواده یکی از این شهدا رفتیم آنها درخواستشان فقط دیدار با آقا بود.
37	اشتری در بخش دیگری از سخنانش با تاکید بر اینکه ما باید اقتدار و آمادگی را در خودمان حفظ کنیم گفت: امروز نیروهای مسلح شجاعانه در صحنه حضور دارند اما لازم است برای رسیدن به پلیس در تراز جمهوری اسلامی بیشتر از قبل خودمان را آماده کنیم.
38	مامور پلیس در تراز انقلاب باید انقلابی، مقتدر، مهربان، هوشمند و غیره باشد.
39	این مامور باید ملجع و پناهگاه مردم باشد.
40	فرماندفرمانده ناجا تاکید کرد که پلیس باید امید و آینده را در جامعه بگستراند و ناامیدی را از خودمان و جامعه بگیریم.
41	وی در بخش دیگری از سخنانش به مسائل معیشتی ماموران پلیس اشاره کرد و گفت: ما این مسائل را در نظر داریم و طی یک برنامه هفت ساله در بحث مسکن مامورانمان نیز اقداماتی انجام داده‌ایم.
42	اشتری در ابتدای این مراسم روز دانشجو را سمبل مبارزه با استکبار دانست و گفت: روز دانشجو که در آن دانشجویان برای مقابله با حضور استکبار در کشور به شهادت رسیدند روز استقبال و آزادی خواهی است.
43	وی در بخش دیگری از سخنان خود بر ضرورت ارتقاء دانشگاه علوم انتظامی امیر و دانشگاههای نیروهای مسلح تاکید کرد و گفت: من معتقدم که دانشگاههای نیروهای مسلح باید از همه جلوتر باشد و اگر بناست در کشور پژوهشی انجام شود باید به این دانشگاهها رجوع شود.
44	امروز ما می‌توانیم خیلی از مشکلات جامعه را حل کنیم.
45	به گزارش ایسنا، در ابتدای این دیدار گروهی از دانشجویان زن و مرد دانشگاه امین به نمایندگی از دیگر دانشجویان به تشریح دغدغه‌ها و مسائل دانشجویان پرداخته و موارد و نقاط مد نظر خود را مطرح کردند .
46	همچنین در پایان نیز بیانیه دانشجویان این دانشگاه در محکومیت ناآرامی‌های اخیر و گرامی داشت روز دانشجو قرائت شد.
