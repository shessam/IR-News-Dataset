asriran_2_data###نماینده مجلس: قطعی اینترنت روزانه ۲۵۰۰ میلیارد تومان به کسب و کارهای فناوری خسارت زد###https://www.asriran.com/fa/news/702861/نماینده-مجلس-قطعی-اینترنت-روزانه-۲۵۰۰-میلیارد-تومان-به-کسب-و-کارهای-فناوری-خسارت-زد###['اجتماعی ']###2019-12-10 13:24:00###۷۰۲۸۶۱###['قطع اینترنت', 'فاطمه حسینی']
10
1	رییس فراکسیون فناوری و نوآوری مجلس شورای اسلامی با بیان اینکه خسارت‌های مستقیم به کسب و کارهای حوزه فناوری روزانه بالغ بر ۲ هزار و ۵۰۰ میلیارد تومان برآورد شده است، گفت: مجلس شورای اسلامی باید زمینه دسترسی و قطع اینترنت را طوری محدود کند که آسیب به این فضا و این زیست بوم به حداقل برسد.
2	به گزارش ایرنا، سیده فاطمه حسینی رییس فراکسیون فناوری و نوآوری در جلسه علنی امروز سه شنبه مجلس شورای اسلامی ضمن تشریح مشکلات شرکت‌های دانش بنیان گفت: ریسک‌های سیاسی در کشور بر فضای اقتصادی کشور سایه افکنده است.
3	این ریسک ها تنفس درفضای زیست بوم نوآوری و فناوری را دشوار می کند.
4	وی افزود:‌ اگر چه جلسات متعددی در کمیسیون اقتصادی و هیات رییسه مجلس برگزار و چالش های بیمه ای و بانکی شرکت های استارتاپی بررسی شد، اما ناامیدی بر فضای زیست بوم دیده می شود.
5	دکمه قرمزی که هرگز نباید فشرده می شد، فشرده شده و یکی از زیرساخت‌های مهم این زیست بوم یعنی دسترسی به شبکه جهانی اینترنت در کمال ناباوری به طور یکباره برای مدت طولانی قطع شد.
6	عضو فراکسیون امید مجلس ادامه داد: بنابرگزارش ها، خسارت های مستقیم تنها به کسب و کارهای حوزه فناوری روزانه بالغ بر ۲ هزار و ۵۰۰ میلیارد تومان برآورد شده است، یکی از کارهای مهم مجلس شورای اسلامی این است که زمینه دسترسی و قطع اینترنت را طوری محدود کند که آسیب به این فضا و این زیست بوم به حداقل برسد.
7	نماینده تهران در مجلس شورای اسلامی با بیان اینکه، یکی از مهمترین چالش‌های استارتاپ‌های امروز و جوانان فعال در این حوزه در زمینه ثبت، صدور و نظارت بر فعالیت کسب و کارها است، گفت: ضررهایی نیز در این حوزه مترتب می‌شود.
8	تعدد نهادهای مسئول مجوزدهی و نظارت بر فعالیت کسب و کارها از چالش های مهم زیست بوم استارتاپی است.
9	وی با اشاره به مواردی از نهادهای مسئول در مجوزی دهی و نظارت بر فعالیت کسب و کارهای استارتاپی ادامه داد: مهمترین نهادهای صدور مجوز به خصوص در مورد شرکت‌های حوزه فناوری اطلاعات و ارتباطات شامل؛ وزارت ارتباطات و فناوری اطلاعات، وزارت صمت، مرکز توسعه تجارت الکترونیکی و اعطای این نماد برای اخذ درگاه بانکی، معاونت علمی و فناوری ریاست جمهوری، وزارت علوم، تحقیقات و فناوری، وزارت فرهنگ و ارشاد اسلامی (مرکز فناوری اطلاعات و رسانه های دیجیتال معاونت امور هنری و سینمایی بنیاد ملی بازی های رایانه ای مجوز ساماندهی محتوای فضای مجازی) است که با چالش‌های آن به طور گسترده آشنا هستیم.
10	حسینی اضافه کرد: چالش تاکسیرانی با شرکت های حمل و نقل اینترنتی، چالش سازمان هواپیمایی و سازمان گردشگری با شرکت‌های ارائه خدمات رزرو و خرید بلیت نیز باید به این چالش‌ها اضافه کرد.
11	رییس فراکسیون فناوری و نوآوری مجلس شورای اسلامی گفت: نهادهای مختلف، به استناد قانون با مقرراتی که اختیار صدور مجوز را برای آنها پیش بینی کرده است می‌توانند اقدام به نظارت، جریمه با تعطیلی این کسب و کارها به صورت ناگهانی اقدام کند.
12	علاوه بر این، فرایندهای قضایی نیز با مشکلاتی همچون عدم آشنایی بدنه قضایی حاکمیت با مختصات این کسب و کارها، عدم استفاده کامل از ظرفیت دادسراهای جرایم رایانه ای و عدم شفافیت فرایندهای قضایی به دلیل برخی مداخلات نهادهای غیرقضایی در امور قضایی مواجه هستند.
13	وی ادامه داد: این مساله و احضارهای مکرر مدیران کسب و کارها به دادسراها و دادگاه ها، فشارهای زیادی را به متولیان این نوع کسب و کار وارد کرده است به نحوی که به جای تمرکز بر توسعه کسب و کار باید برای پاسخ‌دهی به جرایمی که اشخاص دیگر بر بستر یک پلتفرم مرتکب می‌شوند، در دادگاه حضور یابند.
