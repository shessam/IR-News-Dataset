asriran_1_data###سرپرست باشگاه سپاهان: اهدای جام به پرسپولیس اجحاف در حق بقیه است/ ادامه همکاری با قلعه‌نویی بستگی به نتایج دارد###https://www.asriran.com/fa/news/719139/سرپرست-باشگاه-سپاهان-اهدای-جام-به-پرسپولیس-اجحاف-در-حق-بقیه-است-ادامه-همکاری-با-قلعه‌نویی-بستگی-به-نتایج-دارد###['ورزشی']###2020-03-17 10:20:00###۷۱۹۱۳۹###['سپاهان', 'پرسپولیس']
41
1	رئیس هیات مدیره باشگاه سپاهان گفت: اگر مدیریت کرونا طول کشید، باید لیگ را تمام کنیم و به فکر لیگ بعدی باشیم.
2	منوچهر نیکفر، در گفت‌وگو با فارس، در خصوص وضعیت ادامه مسابقات لیگ برتر در فصل نوزدهم اظهار داشت: واقعیت این است که هیچ مسابقه‌ای حتی فینال جام جهانی از جان افراد با ارزش‌تر نیست.
3	ورزش باید در خدمت شادی و سلامت مردم باشد و اگر بخواهیم به خاطر ورزش جان مردم را به خطر بیندازیم،‌ ارزشی ندارد.
4	فیفا و همچنین سازمان لیگ تصمیم درستی گرفتند که مسابقات تعلیق شود.
5	به هر حال فوتبال مهمتر از کارخانه‌های تولیدی یا آموزش و پرورش نیست که آن‌ها هم تعطیل شدند.
6	یک کار ملی در حال انجام است.
7	امیدوارم با اتفاقی که می‌افتد این زنجیره شکسته شود و در اسرع وقت شرایط عادی شود.
8	ما هم در این مدت برنامه‌‌ریزی‌های خودمان را انجام می‌دهیم.
9	سرپرست باشگاه سپاهان در خصوص نحوه اتمام لیگ امسال، تصریح کرد: اگر روند این بیماری کنترل و شیوع کرونا کمتر شود و روند مثبتی را شاهد باشیم می‌توان لیگ را ادامه داد اما اگر این تهدید همچنان وجود داشته باشد و طولانی شود مثلا اگر تا پایان اردیبهشت طول بکشد، به نظرم امکان ادامه لیگ میسر نیست.
10	چون لیگ بعدی هم باید شروع شود و حدود 85 روز باید بین دو فصل فاصله باشد.
11	نیکفر ادامه داد: باید دید که روند تهدید کرونا در جامعه به چه سمتی پیش می‌رود.
12	امیدواریم با رعایت مردم این زنجیره شکسته شود و شرایط طبیعی‌ شود.
13	اما اگر طولانی شد و به عنوان مثال دو ماه طول کشید ادامه لیگ مقدور نخواهد بود.
14	اگر تا پایان فرودین شرایط عادی شود، زمان هست که در اردیبهشت و خرداد بازی‌ها ادامه پیدا کنند.
15	اما اگر مدیریت این مسئله طول کشید، باید لیگ را تمام کنیم و به فکر لیگ بعدی باشیم.
16	وی در پاسخ به این سوال که، آیا با اتمام لیگ با همین رده بندی و اهدای جام قهرمانی به پرسپولیس مشکلی ندارد، عنوان کرد: منظورم این بود که این لیگ ناتمام بماند.
17	مگر حتما باید لیگ برنده داشته باشد؟ بالاخره 9 بازی باقی مانده و همین طوری جام دادن اجحاف در حق بقیه است.
18	برای تعیین نمایندگان ایران در لیگ قهرمانان آسیا و یا تیم‌های سقوط کننده سازمان لیگ سازوکار اجرایی‌اش را حتما با همکاری باشگاه‌ها در نظر می‌گیرد.
19	این مسئولیت سازمان لیگ است و حتما در این مورد تمهیداتی را در نظر می‌گیرند.
20	اما اینکه بخواهند در این وضعیت لیگ را به پایان برسانند و پرسپولیس را قهرمان اعلام کنند، اجحاف در حق بقیه باشگاه‌ها است.
21	رئیس هیات مدیره باشگاه سپاهان در خصوص جمع‌بندی از شرایط این باشگاه در پایان سال 98 گفت: الحمدالله شرایط باشگاه خوب بود.
22	مدیرعامل کارخانه فولاد مبارکه هم حمایت‌های خیلی خوبی از باشگاه انجام داد.
23	حدود 80 تیم داریم که 5060 تیم ما در سطح کشور قهرمانی به دست آوردند.
24	در مجموع روند تیم‌های ما خوب بود و من هم امتیاز خوبی می‌دهم.
25	در فوتبال هم خوب پیش رفتیم تا بازی با پرسپولیس که منجر به مسائلی شد اما اگر بازی‌ها شروع شود هنوز هم فرصت‌هایی داریم، جام حذفی و لیگ قهرمانان آسیا را داریم.
26	البته همه اینها بستگی دارد که روند بیماری کرونا چگونه پیش می‌رود.
27	نیکفر در مورد اینکه عده‌ای از کارشناسان معتقدند حضور او در راس امور اجرایی باشگاه سپاهان به واسطه فعالیتش در کارخانه فولاد مبارکه و اینکه ارتباط قوی‌تری بین باشگاه و کارخانه ایجاد می‌شود تصمیم درستی بود، اظهار داشت: دوستان به من لطف دارند.
28	همیشه از سال 92 در موقعیت‌های مختلف کارها را انجام داده‌ام.
29	هر موقع هم باشگاه در بحران بوده مسئول مدیریت بحران بودم و این تجربه را دارم، اما باید دید مدیر عامل کارخانه چه تصمیمی می‌گیرد.
30	تا زمانی که از من خواسته‌اند یعنی تا پایان فصل در خدمت باشگاه خواهم بود و بعد از آن هر تصمیمی بگیرند استقبال می‌کنم.
31	وی در مورد رای کمیته انضباطی به خاطر مسائل بازی مقابل پرسپولیس عنوان کرد: فعلا به دادگاه استیناف شکایت کرده‌ایم و درخواست رسیدگی داریم.
32	حق سپاهان نتیجه سه بر صفر نبود.
33	چون بازی سپاهان پرسپولیس اولین بازی بود که اعلام شد بدون تماشاگر است، در اصفهان گفته شد به خاطر اینکه بخواهند سپاهان را از حق میزبانی محروم کنند این تصمیم را گرفتند، یعنی برداشت هواداران این بود و منجر به تجمع شد.
34	شرایطی پیش آمد که تیم هم از لحاظ روحی و روانی به هم ریخت.
35	آن اتفاقات نباید می‌افتاد اما پیش آمد.
36	به هر حال ماحصل کار این است که باید صبر کنیم و ببینیم رای کمیته استیناف چه می‌شود.
37	ما وظیفه داریم همیشه از حق باشگاه دفاع کنیم.
38	سرپرست باشگاه سپاهان در مورد اینکه گفته می‌شود به خاطر اتفاقات بازی با پرسپولیس، امیر قلعه‌نویی توبیخ شده است، اظهار داشت: خیر، توبیخی در کار نبوده است.
39	امیر قلعه‌نویی سرمربی تیم سپاهان است و از او تا زمانی که سرمربی سپاهان باشد حمایت خواهیم کرد.
40	هر کسی که سرمربی ما باشد قویا از او حمایت می‌کنیم.
41	وقتی او را انتخاب کردیم یعنی توانمندی ایشان مورد تائید هیأت مدیره بوده، الان هم اگر لیگ شروع شود این حمایت را ادامه و امکانات را در اختیارش قرار می‌دهیم تا ان‌شالله بتوانیم موفقیت‌های خوبی را کسب کنیم.
42	وی در مورد اینکه آیا همکاری با قلعه‌نویی ادامه خواهد داشت یا این مربی در تابستان از سپاهان جدا می‌شود، عنوان کرد: این مسئله بستگی به کسب نتایج دارد و الان نمی‌شود در مورد آن صحبت کرد.
