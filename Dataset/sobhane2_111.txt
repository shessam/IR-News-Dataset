sobhane2###nan###http://sobhanehonline.com/fa/news/204065/راهکار-جهانگیری-برای-در-امان-ماندن-زلزله‌زدگان-از-سرما###گوناگون###2019-11-13 18:40:00###۲۰۴۰۶۵###['جهانگیری', 'زلزله زدگان', 'سرما']
1
1	معاون اول رئیس جمهور با بیان اینکه میزان کمک دولت به مناطق زلزله زده مطابق کمک در زمان درآمد‌های کافی خواهد بود گفت: مردم مناطق زلزله زده دغدغه‌ای برای فصل سرما نداشته باشند.
2	اسحاق جهانگیری بعدازظهر امروز (چهارشنبه) پس از بازدید هوایی از مناطق زلزله‌زده این استان، به همراه وزرای راه و شهرسازی، بهداشت، درمان و آموزش پزشکی، صنعت، معدن و تجارت، رییس سازمان حفاظت محیط زیست با حضور در برخی روستاهای آسیب دیده شهرستانهای سراب و میانه، از نزدیک در جریان میزان خسارات و روند رسیدگی و کمک رسانی به مردم زلزله‌زده قرار گرفت.
3	معاون اول رئیس جمهور همچنین در جمع مردم این روستاها با اشاره به توانمندی اجرایی کشور درمواجهه با زلزله و حوادث غیرمترقبه، گفت: با وجود همه محدودیت ها و مشکلات ایران از توانمندی خوبی در مواجهه با این گونه حوادث برخوردار است به گونه ای که می تواند آن را به عنوان دانش و تجربه‌ای موفق به دنیا ارائه دهد.
4	وی با اشاره به اینکه در زلزله استان کرمانشاه حدود 10 هزار مصدوم ظرف مدت کوتاهی از روستاهای اطراف و شهرهای مختلف به مراکز درمانی منتقل شدند، خاطر نشان کرد: آوار برداری و کمک رسانی نیز در ظرف مدت کوتاهی به بهترین نحو ممکن به انجام رسید.
5	جهانگیری همچنین با اشاره به زلزله استان آذربایجان شرقی که بامداد جمعه اتفاق افتاد افزود: یکشنبه صبح یعنی دو روز پس از وقوع زلزله هیئت دولت مصوبه ای را در خصوص کمک رسانی به مناطق زلزله زده به تصویب رساند و پیش‌بینی‌های لازم را برای تامین اعتبار انجام داد.
6	معاون اول رئیس جمهور افزود: بر خلاف تصور عده ای که فکر می‌کردند دولت به دلیل محدودیت‌های بودجه و پایین بودن درآمدهای نفتی محدودیت‌هایی را نسبت به حوادث گذشته اعمال خواهد کرد، اما دولت با وجود همه این محدودیت‌ها برای آذربایجان‌شرقی نیز دقیقاً‌ مانند دوره‌های گذشته که تحریم وجود نداشت و درآمدها نیز کافی بود عمل خواهد کرد.
7	وی با بیان اینکه حدود 111 میلیارد تومان بودجه دولتی و 217 میلیارد تومان تسهیلات بانکی برای کمک به مناطق زلزله‌زده پیش بینی شده است خاطرنشان کرد: پیش‌بینی‌های لازم هم برای دوره کوتاه مدت، هم برای دوره میان مدت و هم برای ساخت مسکن دائم زلزله زدگان انجام شده است.
8	جهانگیری تصریح کرد: توان اجرایی کشور نشان می‌دهد که دولت قادر است در برابر حوادث بزرگ به موقع تصمیم‌گیری کند و پیش‌بینی‌های لازم را برای کمک به مصدومان و آسیب‌دیدگان انجام دهد.
9	معاون اول رئیس جمهور با تاکید بر این که همه نهادها و دستگاه‌های کشور نیز همدل و هماهنگ پای حوادثی که برای ملت ایجاد می شود ایستاده‌اند، تصریح کرد: نیروهای مسلح،‌ ارتش، سپاه، نیروی انتظامی، هلال احمر، ستاد بحران، مدیران استانی و نمایندگان مردم همه و همه در صحنه حضور داشتند و اگر هم اختلاف نظری وجود داشته باشد، در زمان حوادث همه به صورت یک دل و هماهنگ به دنبال کمک به مردم و کاهش آلام آسیب دیدگان هستند.
10	وی با اشاره به این که استان آذربایجان‌شرقی استانی سردسیر است گفت: اطمینان داشته باشید که دولت راهکارها و روش‌هایی را به کار خواهد گرفت تا هیچ دغدغه ای برای آغاز فصل سرما وجود نداشته باشد.
11	جهانگیری افزود: دولت برای اسکان مردم زلزله زده برنامه‌ریزی‌های دقیقی دارد و یکی از راهکارها این است که مردم می‌توانند در نزدیک‌ترین منطقه مسکونی خود با هزینه دولت واحدی را برای اسکان کوتاه مدت اجاره کنند و دولت مسئولیت هزینه و اعتبارات آن را پذیرفته است.
12	معاون اول رئیس جمهور ادامه داد: اگر هم افرادی بخواهند در منطقه مسکونی خود حضور داشته باشند، بنیاد مسکن واحدهایی را به صورت ضربتی ظرف دو سه روز مستقر خواهد کرد تا این افراد بتوانند در این واحدها اسکان پیدا کنند.
13	وی از اعطای وام معیشتی و تسهیلات ارزان قیمت با نرخ سود 3 4 درصد به آسیب دیدگان زلزله خبر داد و گفت: برای دوره ساخت و ساز و بازسازی نیز دولت رقمی را به عنوان بلاعوض و رقمی را نیز به عنوان تسهیلات به مردم آسیب دیده در مناطق زلزله زده پرداخت می کند و هر یک از نهادها نیز آمادگی خود را برای کمک اعلام کرده اند که به عنوان نمونه بنیاد مسکن متعهد شده که سیمان مورد نیاز را به صورت رایگان در اختیار قرار دهد.
