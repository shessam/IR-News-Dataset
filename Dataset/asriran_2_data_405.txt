asriran_2_data###نجات از اعدام مردی که همسرش را مقابل 6 فرزندش کشت###https://www.asriran.com/fa/news/703487/نجات-از-اعدام-مردی-که-همسرش-را-مقابل-6-فرزندش-کشت###['حوادث']###2019-12-14 12:33:00###۷۰۳۴۸۷###['قصاص', 'اعدام', 'قتل']
7@@@8@@@9
1	مرد سرایدار که در مقابل چشمان ۶ فرزند خود همسرش را کشته بود با گذشت آن‌ها از مجازات قصاص رهایی یافت.
2	به گزارش روزنامه ایران، ۲۰ آبان سال گذشته خبر قتل زن جوانی در منطقه فرحزاد به پلیس گزارش شد.
3	همسایه‌ها با سر و صدای بچه‌های مقتول به خانه او آمده و با جسد زن میانسال مواجه شدند و موضوع را به پلیس گزارش دادند.
4	با اعلام این خبر بود که بلافاصله بازپرس کشیک قتل پایتخت و تیم بررسی صحنه جرم راهی اتاقک سرایداری شدند.
5	از آنجا که این زوج ۶ فرزند داشتند پلیس به تحقیق از ۲ دختر و یک پسر آن‌ها پرداخت.
6	آن‌ها نیز در تحقیقات بیان کردند که مثل همیشه پدر و مادرشان باهم دچار اختلاف شده و پدرشان با ضربات متعدد چاقو این جنایت را رقم زده است.
7	با برملا شدن راز این جنایت، حمید نیز به ناچار اعتراف کرد و گفت: مدت‌ها بود که به همسرم شک داشتم.
8	مدام سرش داخل گوشی‌اش بود روز جنایت هم دعوایمان بالا گرفت.
9	از عصبانیت چاقویی برداشته و چند ضربه به او زدم.
10	پس از بازداشت متهم سه فرزند بزرگ‌تر حمید به دادسرا رفته و از خون مادرشان گذشت کردند.
11	اما با توجه به اینکه سه فرزند دیگر او صغیر بودند و اولیای دم مقتول نیز شناسایی نشده بود، دادستان به‌عنوان مدعی العموم، اعلام کرد درصورتی که عامل این جنایت دیه مقتول را به فرزندانش پرداخت کند، از مجازات قصاص رها خواهد شد.
12	حمید نیز مدعی شد قادر به پرداخت دیه نیست، اما با کمک خانواده‌اش دیه را پرداخت خواهد کرد.
13	پرونده این جنایت با صدور کیفرخواست از سوی بازپرس زمانی از شعبه ششم دادسرای امور جنایی تهران به دادگاه کیفری استان تهران ارجاع شد تا از جنبه عمومی جرم مرد جوان مورد محاکمه قرار گیرد.
