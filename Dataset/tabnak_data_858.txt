tabnak_data###آغاز رزمایش دریایی مشترک میان عربستان و آمریکا / گفت‌وگوی وزرای خارجه ترکیه و ایران درباره ویروس کرونا / توضیح وزارت خارجه درباره مسدود شدن مرزهای ایران / دفاع دوباره پنتاگون از پنهان‌کاری درباره تلفات حمله موشکی ایران###https://www.tabnak.ir/fa/news/961546/آغاز-رزمایش-دریایی-مشترک-میان-عربستان-و-آمریکا-گفت‌وگوی-وزرای-خارجه-ترکیه-و-ایران-درباره-ویروس-کرونا-توضیح-وزارت-خارجه-درباره-مسدود-شدن-مرزهای-ایران-دفاع-دوباره-پنتاگون-از-پنهان‌کاری-درباره-تلفات-حمله-موشکی-ایران###['صفحه نخست', 'بین\u200cالملل']###2020-02-25 08:00:00###۹۶۱۵۴۶###['تحولات خاورمیانه', 'تحولات سوریه', 'تحولات عراق', 'تحولات یمن', 'ایران و آمریکا', 'برجام', 'اروپا']
1@@@2
1	گفت‌وگوی وزرای خارجه ترکیه و ایران درباره ویروس کرونا، توضیح وزارت خارجه درباره مسدود شدن مرز‌های ایران، دفاع دوباره پنتاگون از پنهان‌کاری درباره تلفات حمله موشکی ایران و حملات جنگنده‌های روسی به مناطق استقرار نظامیان ترکیه از جمله مهم‌ترین خبر‌ها و رویداد‌های مرتبط با خاورمیانه در ۲۴ ساعت گذشته بوده اند.
2	در این میان، باید به آغاز رزمایش دریایی مشترک میان عربستان و آمریکا نیز اشاره کرد.
3	به گزارش «تابناک»؛ مسئولان سعودی از آغاز یک رزمایش دریایی مشترک با نظامیان آمریکایی در خلیج فارس خبر دادند.
4	بر اساس این گزارش، رزمایش مشترک عربستان سعودی و آمریکا با عنوان «مدافع دریا» روز گذشته در خلیج فارس آغاز شد.
5	لازم به ذکر است، این رزمایش با شرکت سرلشکر «فهد الغفیلی» فرمانده نیروی دریایی عربستان و «جیمز مالوی» معاون فرماندهی ناوگان پنجم تروریستی آمریکا در منطقه در پایگاه دریایی «ملک عبدالعزیز» در منطقه «جبیل» آغاز شد.
6	مسئولان سعودی مدعی هستند که این رزمایش با هدف «تقویت امنیت دریایی و محافظت از آب‌های منطقه» انجام می‌شود.
7	مولود چاووش اوغلو، وزیر خارجه ترکیه در گفت‌وگوی تلفنی با محمد جواد ظریف، وزیر خارجه کشورمان شیوع ویروس کرونا در ایران و زلزله در مرز دو کشور را بررسی کرد.
8	ترکیه از روز گذشته گذرگاه‌های هوایی، زمینی و ریلی خود را به روی ایران بسته و تنها کالا امکان جابجایی بین دو کشور را خواهد داشت.
9	سیدعباس موسوی، سخنگوی وزارت امور خارجه ایران روز دوشنبه در گفت‌وگویی درباره مسدود شدن مرزها با ایران در پی شیوع ویروس کرونا با بیان اینکه سازمان بهداشت جهانی وضعیت اضطراری برای مناطق مختلف جهان اعلام کرد، گفت: با توجه به این قضیه، طبیعی است اقداماتی که باید صورت بگیرد به صورت جمعی باید انجام شود.
10	وی افزود: موقعی که کشور ما آلوده نشده بود، نگرانی‌هایی داشتیم و بعد از آن هم وقتی که ویروس وارد کشور ما شد، کشورهای همسایه ما نگرانی‌هایی داشتند و این قضیه طبیعی است، ولی این نباید مانع مراودات مردمی و یا حتی صادرات و واردات بین کشورها شود.
11	موسوی خاطرنشان کرد: وزارت امور خارجه از طریق سفارتخانه‌هایمان رایزنی‌هایی را با مقامات کشورهای همسایه شروع کرده‌ که به آنها اطمینان دهند هیچ گونه موارد مشکوکی از مرزها عبور نخواهد کرد.
12	از جمله بحث‌های گواهی صحت و سلامت و بحث کالاها مدنظر است که بتوانیم در این شرایط با کمک همدیگر و کشورهای منطقه، ضمن اینکه نگرانی همدیگر را رفع کنیم، مراودات را نیز به شکل مطلوبی ادامه دهیم.
13	وزارت دفاع آمریکا که به دلیل پنهان‌کاری درباره تلفات حمله موشکی ایران مورد انتقاد قرار گرفته، روز دوشنبه بار دیگر از عملکرد خود پس از آن حمله موشکی دفاع کرد.
14	ژنرال پاول فردریکس، جراح ستاد مشترک ارتش آمریکا به پایگاه «دیفنس‌وان» گفت: «نشانه‌های ضربه مغزی (TBI) اغلب غیراختصاصی هستند.
15	»به گفته او این نشانه‌ها موارد مختلف از سردرد گرفته تا سرگیجه، مشکلات حافظه، ضعف در تعامل، اشکال در تمرکز یا خلق تحریک‌پذیر را شامل می‌شوند.
16	پاول فردریکس با اشاره به انتقادها از پنهان‌کاری‌ها و اطلاع‌رسانی‌های قطره‌چکانی وزارت دفاع آمریکا بعد از حمله موشکی ایران به پایگاه «عین‌الاسد» در عراق گفت: «افراد زیادی گفته‌اند "چرا ما فوراً همه کسانی که دچار ضربه مغزی شده بودند را شناسایی نکردیم؟" چون علامت‌ها بعضی وقت‌ها کاملاً غیراختصاصی هستند.
17	»پایگاه دیفنس‌وان ادعا کرده، با آنکه نظامیان آمریکا طبق پروتکل‌های پنتاگون معاینه شده‌اند، بعضی از آنها تا مدت‌ها بعد هیچ نشانه‌ای نداشته‌اند.
18	فردریکس ادامه داد: «اگر شما ۱۸، ۱۹ یا ۲۰ سال داشته باشید و ما به شما آموزش هم داده باشیم به چه چیزهایی توجه کنید، کاملاً ممکن است کسانی باشند که بگویند "من تازه در محل انفجار بوده‌ام و البته ممکن است چند روزی حالم رو به راه نباشد و چند روزی این وضعیت را تحمل می‌کنم.
19	" و بعد چند روز یا هفته بعد می‌آیند ببینند واقعیت چیست.
20	»«دونالد ترامپ»، رئیس‌جمهور آمریکا، «مارک اسپر»، وزیر دفاع و «مایک پامپئو»، وزیر امور خارجه این کشور به همراه شماری از دیگر مقام‌های آمریکایی بعد از حمله موشکی ایران به پایگاه عین‌الاسد مدعی شده بودند، هیچ آمریکایی در این حمله کشته یا زخمی نشده است.
21	وزارت دفاع آمریکا از آن زمان به بعد، تدریجی و در چندین مرحله گفته که نظامیان آمریکا دچار ضربه مغزی شده‌اند.
22	وزارت دفاع آمریکا در نخستین اعتراف گفته بود که ۱۱ نظامی آمریکا بر اثر حمله نظامی ایران به «آسیب ملایم مغزی» (concussion) مبتلا شده‌اند.
23	پنتاگون اخیراً پذیرفته ۱۰۹ نفر دچار ضربه مغزی (TBI) شده‌اند.
24	بسیاری ارزیابی‌ها حاکی است، انتقام موشکی ایران به کشته شدن شماری از نظامیان آمریکایی منجر شده، اما دولت این کشور هنوز قصد ندارد به این موضوع اعتراف کند.
25	جنگنده های روسی مناطق نزدیک به محل تجمع نظامیان ترکیه در پادگان المسطومه واقع در جنوب شهر ادلب را هدف قرار دادند.
26	بر اساس این گزارش، جنگنده های روسیه مناطق مختلف در حومه جنوبی ادلب را هدف قرار دادند و حملات موشکی نیز در این مناطق صورت گرفت.
27	در همین حال، انتقال تجهیزات و نیروهای گسترده ارتش سوریه شامل ده ها نیروی پیاده‌نظام و خودروهای زرهی سنگین به محور کفر سجنه در ارتفاعات الزاویه واقع در جنوب ادلب انجام شده است.
28	همچنین حومه جنوبی ادلب، شاهد درگیری‌های جدیدی میان یگان‌هایی از ارتش سوریه و گروه‌های تروریستی وابسته به آنکارا بود.
