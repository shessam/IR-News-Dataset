asriran_1_data###چه کسی کی‌روش را فراری داد؟###https://www.asriran.com/fa/news/714011/چه-کسی-کی‌روش-را-فراری-داد###['ورزشی']###2020-02-16 11:01:00###۷۱۴۰۱۱###['کی روش', 'ایران']
6@@@7@@@8
1	مصاحبه‌های محمد دادکان معمولاً خبرساز می‌شود.
2	او در تازه‌ترین گفت‌وگوی خود با انتقاد از دخالت وزارت ورزش در امور فدراسیون فوتبال گفت: «تاج به من گفت تصمیم من این است که کی‌روش بماند، ولی وزارت ورزش این اجازه را به من نمی‌دهد.
3	»به گزارش ایران ورزشی، سؤال اینجاست که جدایی کی‌روش فقط به خاطر فشار وزارت ورزش بود؟ آیا تاج به خاطر مصاحبه‌ها و رفتار کی‌روش به ستوه نیامده بود؟ تجربه نشان داده مدیران فدراسیون هر جا که لازم باشد مقابل دولت و وزارت ورزش با قدرت ایستادگی می‌کردند و از تقابل ابایی نداشتند.
4	اگر فرض بگیریم که وزارت ورزش خواهان رفتن مربی پرتغالی بود، چرا مهدی تاج و همکارانش اینجا مقابل این خواسته مقاومت نکردند؟برای کالبدشکافی این پرونده باید بخشی از صحبت‌های مطرح شده در جلسه اضطراری مدیران فدراسیون فوتبال و وزارت ورزش بعد از حذف تیم ملی در جام ملت‌های آسیا را مرور کنیم.
5	مسئولان وقت فدراسیون فوتبال ایران به صراحت بگویند چه کسی اعلام کرد ادامه حضور کی‌روش در تیم ملی یک تهدید به حساب می‌آید و و نمی‌توانیم او را مدیریت کنیم؟ داستان خواسته‌های‌ غیر معقول و فشار و تهدید‌های این مربی توسط کدام طرف مطرح شد؟ آیا اعلام نشد با این پولی که به کی‌روش می‌دهند، می‌توانند مربیان بزرگ‌تر و بهتری به فوتبال ایران بیاورند؟ در این ماجرا مصاحبه‌های تند کی‌روش بعد از جدایی علیه تاج و اسلامیان و متهم کردن مدیران فوتبال به دروغگویی کدهای مهمی می‌دهد.
6	وقتی کی‌روش رفت مدیران فدراسیون فوتبال وعده دادند یک مربی تراز اول جهانی را جایگزین او خواهند کرد.
7	اینجا بود که هشتگ معروف «طلوع می‌کنیم» در رسانه‌ها و شبکه‌های اجتماعی ترند شد.
8	مازیار ناظمی، مدیرکل روابط عمومی وزارت ورزش همچنین وعده داد بزرگان مربیگری فوتبال جهان مثل زیدان، کلینزمن و مورینیو در صف مذاکره برای فوتبال ایران هستند.
9	در واقع این مدیران فدراسیون فوتبال بودند که از سورپرایز بزرگ برای فوتبال ملی به وزارت ورزش خبر دادند و آنها بودند که تأکید کردند با رنار در حاشیه برگزاری جام ملت‌های آسیا مذاکراتی انجام شده و از طریق یک واسطه پیشنهاد جانشینی کی‌روش را به کلینزمن داده‌اند.
10	همچنین اعلام می‌شود که برای زیدان و مورینیو نیز ایمیل رسمی برای ارائه پیشنهاد فدراسیون ارسال خواهد شد.
11	بر اساس این ادعاهای فدراسیون بود که «طلوع می‌کنیم» به پرسروصداترین هشتگ فضای مجازی تبدیل شد و تا امروز هم بعد از هر فاجعه‌ای درباره آن بحث می‌شود.
12	فدراسیون فوتبال با کی‌روش قطع همکاری کرد و پروژه طلوع می‌کنیم از نام‌های بزرگی چون کلینزمن، زیدان، مورینیو و رنار به مارک ویلموتس رسید؛ انتخابی که جامعه فوتبال را از همان ابتدا اغنا نکرد.
13	هیچ کسی به این طلوع امیدوار نبود.
14	موج انتقادی درباره سقوط از آن نام‌های بزرگ و رسیدن به این مربی بلژیکی هم ماند برای مدیران وزارت ورزش!شواهد و قرائن به خوبی نشان می‌دهد درباره ویلموتس هم از همان ابتدا اطلاعات درست به وزارت ورزش داده نشد.
15	البته از زمان مذاکره تا عقد قرارداد و بعد از آن تمام طول مدت زمان همکاری با این مربی همه انتقادها متوجه فدراسیون فوتبال است.
16	تنها دخالت وزیر ورزش توصیه برای گنجانده شدن بند فسخ قرارداد به اندازه سه ماه از پول یک سال بود.
17	در نهایت پروژه ویلموتس ناکام شد.
18	بماند که اینجا هم با کمک وزارت ورزش و دولت بود که فدراسیون توانست دو میلیون یورو از مطالبات ویلموتس را پرداخت کند.
19	منتهی اینجا هم بد نیست به مردم ایران گزارش داده شود که دلایل ارائه شده برای توجیه فسخ قرارداد با ویلموتس به وزارت ورزش چه بود؟ کدام مدیر فوتبالی از کودتای رختکن تیم ملی علیه ویلموتس و اختلاف شدید بازیکنان طرفدار کی‌روش با این مربی صحبت کرد؟در پایان باید از مدیران فدراسیون بخواهیم با صداقت کامل درباره جلسات دو ماه قبل با مسئولان وزارت ورزش شفاف‌سازی کنند.
20	کدام مدیر فوتبالی در جلسه دو ماه قبل به وزیر ورزش رسماً اعلام کرد دراگان اسکوچیچ هم یکی از گزینه‌های هدایت تیم ملی است؟
