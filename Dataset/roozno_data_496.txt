roozno_data###روحانی: باید برای رفع مشکلات و نیازهای کادر درمانی چاره‌اندیشی شود###http://roozno.com//fa/news/417210/روحانی-باید-برای-رفع-مشکلات-و-نیازهای-کادر-درمانی-چاره‌اندیشی-شود###[]###2020-03-07 15:37:00###۴۱۷۲۱۰###['روحانی', 'رفع مشکلات']
1
1	رییس جمهور ضمن تقدیر و تشکر از پزشکان، پرستاران، کادرهای درمانی و کارکنان وزارت بهداشت گفت: باید در راستای رفع مشکلات، نیازها و تقویت کادر درمانی چاره‌اندیشی و تلاش شود.
2	به گزارش روز نو : به نقل از پایگاه اطلاع رسانی ریاست جمهوری، حجت الاسلام والمسلمین حسن روحانی روز شنبه در جلسه ستاد ملی مبارزه با کرونا که با حضور وزرا و مسئولان دستگاه‌های ذیربط، رئیس ستاد کل نیروهای مسلح و دادستان کل کشور برگزار شد، با تقدیر و تشکر از پزشکان، پرستاران، کادرهای درمانی و کارکنان وزارت بهداشت و درمان و آموزش پزشکی در مسیر مبارزه با این بیماری و ارائه خدمات به مردم، گفت: پزشکان، پرستاران و کارکنان بیمارستان‌ها در این روزها در صف اول مبارزه با کرونا قرار دارند.
3	رییس جمهور اظهار داشت: مطمئناً حفظ سلامت جسمی و روحی آنان مهم‌ترین مسأله‌ای است که می‌بایست در نظر گرفته شده و در راستای رفع مشکلات، نیازها و تقویت کادر درمانی همه ارکان دولت موظفند حمایت‌های لازم را به عمل آورند.
4	روحانی تاکید کرد: بی‌تردید ملت ایران ایثار و فداکاری پزشکان و پرستاران را فراموش نخواهد کرد و زحمات و تلاش آنان در یاد مردم خواهد ماند.
5	اصل بر شفافیت و اعلام به موقع اطلاعات استرییس جمهور با اشاره بر اهمیت اعتماد و همدلی میان مردم و دولت، گفت: در مقابله با ویروس کرونا ایجاد شفافیت و افزایش اعتماد عمومی و در جریان گذاشتن مردم در خصوص روندها، احتمالات، سیاست‌ها و برنامه‌ریزی‌ها بسیار حائز اهمیت است؛ بنابراین باید اصل بر شفافیت و اعلام به موقع اطلاعات و گزارش‌ها گذاشته شود.
6	وی با اظهار تأسف از عدم مراعات و همراهی برخی از افراد با توصیه‌های ستاد ملی مقابله با کرونا، گفت: شرط موفقیت در کنترل ویروس کرونا در برنامه کوتاه مدت همکاری همه جانبه مردم و دستگاه‌های اجرایی با ستاد ملی مقابله با کرونا است و در این راستا از عموم مردم می‌خواهم که همگان باید مراقب بوده و از رفت و آمد و مسافرت‌های غیرضروری پرهیز کنیم.
7	رییس جمهور همچنین ضمن تشکر از روند مطلوب افزایش آزمایشگاه‌ها و تجهیز آن، افزود: با توجه به آمار و اطلاعات ارایه شده از میزان ابتلای استان‌های مختلف،‌ می‌بایست تعداد آزمایشگاه‌ها نیز بر این اساس گسترش و توسعه یابد.
8	روحانی ضمن انتقاد از عدم دسترسی آسان مردم برای تهیه وسایل بهداشتی و ضدعفونی، وزارت صمت را مکلف کرد تا با تدوین یک برنامه مشخص زمان‌بندی شده برای رفع این مشکل اقدام نماید؛ همچنین وزارت صنعت، معدن و تجارت موظف شد در خصوص تقویت شبکه توزیع نیز با نظر و هماهنگی وزارت بهداشت اقدامات لازم را انجام دهد.
9	از ابتدای شناسایی موارد مبتلا به این ویروس اقدام به راه اندازی بخش تشخیص کرونا کردیمدر این جلسه دستگاه‌های ذیربط گزارشی از اقدامات صورت گرفته و آخرین روند شیوع کرونا، به تفکیک استان‌های درگیر ارائه و نیز گزارشی از شناسایی منشأ ورود ویروس از خارج کشور و چگونگی شیوع در دو استان قم و گیلان به جلسه ارایه شد.
10	همچنین وزیر بهداشت، درمان و آموزش پزشکی، گفت: از ابتدای شناسایی موارد مبتلا به این بیماری در بهمن سال جاری اقدام به راه‌اندازی بخش تشخیص کرونا در انستیتوی پاستور کرده و امکان تشخیص برای ایران فراهم شد؛ این در حالی بود که کیت‌های تشخیص سازمان بهداشت جهانی هنوز در اختیار ایران قرار نگرفته بود و بسیاری از کشورهای دنیا نه در آن تاریخ و نه پس از شیوع گسترده، هنوز به این امکان تجهیز نشده‌اند، اما در ایران این امکانات گسترش یافته و آزمایشگاه های جدید تجهیز شدند.
11	در جلسه ستاد ملی مبارزه با کرونا با بررسی وضعیت‌های مختلف شیوع این بیماری، همه نهادهای عمومی که دارای امکانات درمانی می‌باشند مکلف به همکاری با وزارت بهداشت، درمان و آموزش پزشکی شدند و در این خصوص ستاد کل نیروهای مسلح مأموریت یافت ضمن ارایه خدمات درمانی در بیمارستان‌های موجود در صورت نیاز در راستای تمهیدات لازم برای افزایش ظرفیت بستری بیماران اقدام نماید.
12	همچنین وزارت کشور و شورای امنیت کشور به منظور ایجاد نظم و انضباط و مراعات همگان در اجرای تصمیمات پیشگیرانه، موظف به برنامه‌ریزی و در نظر گرفتن تمهیدات و اجرای پروتکل‌های تدوین شده در وزارت بهداشت، درمان و آموزش پزشکی و اقدامات لازم جهت هماهنگی بین استانی شدند.
13	وزارت بهداشت، درمان و آموزش پزشکی مکلف شد پروتکل‌های بهداشتی مراکز اقامتی و رستوران‌ها را تهیه و ابلاغ نماید؛ همچنین بر این اساس صدا و سیمای جمهوری اسلامی ایران موظف به اطلاع‌رسانی عمومی و آموزش همگانی در اجرای این پروتکل‌ها خواهد بود.
14	در این جلسه وزارت راه و شهرسازی موظف به اجرای ادامه تمهیدات کامل و مؤثر بهداشتی در پایانه‌های حمل و نقل مرزی و شهری و وسایل حمل و نقل هوایی، ریلی و جاده‌ای شد.
15	با توجه به جهانی بودن شیوع ویروس کرونا و ضرورت همکاری‌های منطقه‌ای و بین‌المللی وزارت امور خارجه موظف به ایجاد زمینه‌های همکاری و انتقال دارو و تجهیزات مورد نیاز پزشکی با همکاری وزارت وزارت بهداشت، درمان و آموزش پزشکی شد.
16	شهرداران سراسر کشور نیز موظف به اجرای دقیق و قاطع قواعد و قوانین بهداشتی در مراکز عمومی و فروشگاه‌های بزرگ شده و می بایست در صورت مشاهده تخلفات با متخلفین قاطعانه برخورد نمایند؛ شهرداران همچنین مکلف به اجرای دقیق قواعد بهداشتی برای امحاء پسماندهای بهداشتی شدند.
17	بنابر تأکید رئیس جمهور مقرر شد جلسات ستاد ملی مقابله با کرونا در طول هفته به طور مستمر در وزارت وزارت بهداشت، درمان و آموزش پزشکی و در ابتدای هر هفته با حضور رئیس جمهور یا معاون اول تشکیل شود.
