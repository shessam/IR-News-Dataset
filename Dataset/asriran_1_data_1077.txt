asriran_1_data###نفت عربستان گران‌تر می‌شود###https://www.asriran.com/fa/news/731303/نفت-عربستان-گران‌تر-می‌شود###['بین الملل']###2020-06-01 13:43:00###۷۳۱۳۰۳###['نفت', 'عربستان']
3
1	انتظار می‌رود عربستان سعودی قیمت فروش همه گریدهای نفتی خود را که در ژوییه به مشتریان آسیایی می‌فروشد، افزایش دهد اما حاشیه سود ضعیف پالایش احتمالا افزایش قیمتها را محدود نگه خواهد داشت.
2	به گزارش ایسنا، نظرسنجی رویترز از پنج منبع پالایشگاهی نشان داد پالایشگاه‌های آسییی انتظار دارند قیمت فروش رسمی نفت سبک "عرب لایت" شرکت آرامکوی سعودی سه دلار و ۸۰ سنت در هر بشکه افزایش پیدا کند.
3	پیش‌بینی‌ها از افزایش قیمت دو تا سه دلاری تا حداکثر پنج دلاری متغیر است زیرا حاشیه سود پالایش نفت در ماه مه ضعیف شد و همزمان، قیمت بالاتر نفت DME Oman که شاخص قیمت منطقه‌ای است و نفت عربستان بر اساس آن قیمت گذاری می‌شود، هزینه‌های تامین خوراک را برای پالایشگاهها بالا برد.
4	یکی از این منابع پالایشگاهی به رویترز گفت: حاشیه سود پالایش در ماه مه حدود یک دلار در هر بشکه کمتر شده است.
5	طبق محاسبات رویترز، قیمت نفت DME Oman به طور میانگین حدود سه دلار در هر بشکه گران‌تر از قیمتهای نفت دوبی و عمان است که ماه گذشته از سوی آژانس "اس اند پی گلوبال پلاتس" تعیین شد و هزینه خریداران آسیایی نفت عربستان سعودی و کویت را بالا برد.
6	نظرسنجی ماهانه رویترز نشان داد که تولید نفت اوپک در ماه مه که عربستان سعودی و متحدانش کاهش تولید چشمگیرتری را اعمال کرده‌اند، به پایین‌ترین حد دو دهه گذشته سقوط کرده است.
7	اوپک و متحدانش شامل روسیه در حال بررسی جلو انداختن زمان برگزاری نشست وزیران برای تصمیم گیری درباره سیاست تولید و توافق کاهش تولید پس از ژوئن هستند.
8	دو نفر این منابع پیش بینی کردند که قیمت گریدهای نفتی سبک مانند عرب لایت نسبت به گریدهای نفتی سنگین‌تر افزایش بیشتری پیدا خواهد کرد.
9	بر اساس گزارش رویترز، آرامکو معمولا قیمت فروش خود را پنجم هر ماه اعلام می‌کند و قیمت‌گذاری نفت عربستان روی تجارت بیش از ۱۲ میلیون بشکه در روز نفت خاورمیانه تاثیر می‌گذارد زیرا تولیدکنندگان نفت این منطقه اغلب قیمت گذاری آرامکو را برای صادراتشان به مقصد آسیا دنبال می‌کنند.
10	عمده نفت تولیدکنندگان خاورمیانه تحت قراردادهای بلندمدت به فروش می‌رود و تعیین قیمت فروش رسمی به مشتریان اجازه می‌دهد بدانند برای محموله‌های آینده چقدر باید پول بپردازند.
