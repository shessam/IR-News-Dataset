asriran_1_data###سخت‌گیری شورای نگهبان جای خود؛ پاسخ‌گویی اصلاح‌طلبان جای خود###https://www.asriran.com/fa/news/711956/سخت‌گیری-شورای-نگهبان-جای-خود-پاسخ‌گویی-اصلاح‌طلبان-جای-خود###['سیاسی']###2020-02-03 11:48:00###۷۱۱۹۵۶###['انتخابات', 'اصلاحات']
8@@@9
1	این روزها اصلاح‌طلبان حسابی از شورای نگهبان دلخور هستند.
2	خیلی از نامزدهای این جریان توسط شورای نگهبان رد صلاحیت شده‌اند.
3	برخی از آنها به دلیل عدم التزام به اسلام و انقلاب تایید نشده‌اند.
4	جریان اصلاحات حق دارد از شورای نگهبان گلایه کند.
5	معلوم نیست میزان سنجش التزام به اسلام وانقلاب از نظر اعضای شورای نگهبان چیست؟با وجود این گلایه به حق، اصلاح‌طلبان باید پاسخ گوی یک سوال جدی هم باشند و آنهم این است که اگر شورای نگهبان ترک عادت می‌کرد و نامزدهای آنها را بدون چون و چرا تایید می‌کرد، آیا مردم به آنها رای می‌دادند؟این یک سوال جدی است که جریان اصلاحات باید به آن پاسخ دهد.
6	با توجه به عملکرد حسن روحانی در دولت و اعضای فراکسیون امید در پارلمان دهم، آیا مردم حاضر بودند دوباره در انتخابات شرکت کنند و آنها را به عنوان نماینده خود راهی مجلس یازدهم کنند؟درست است که اصلاح‌طلبان نتوانسته‌اند در این سال‌ها چهره‌های شاخص خود را وارد انتخابات کنند و شورای نگهبان دست رد به سینه آنها زده بود، اما نمایندگان فعلی در مجلس هم با تابلوی اصلاح‌طلبی به مجلس راه یافتند.
7	مردم به احترام نظر سیدمحمد خاتمی، رای خود را به سبد جریان اصلاحات ریختند و یا از حسن روحانی در دو انتخابات ریاست جمهوری 92 و 96 حمایت کردند.
8	عملکرد شورای نگهبان قابل دفاع نیست اما جریان اصلاحات نباید از پاسخگویی شانه خالی کنند.
9	آنها الان در قدرت حضور دارند و در دولت و مجلس مسئولیت دارند و باید به مردم پاسخ‌گو باشند.
10	اینکه مردم الان در مورد رد صلاحیت‌ها واکنشی نشان نمی‌دهند به خاطر این است که از نمایندگان اصلاح‌طلبان راضی نیستند و از آنها دلخور هستند.
11	آنهایی که در انتخابات مجلس دهم به لیست امید رای دادند، انتظار معجزه نداشتند و یا فکر نمی‌کردند آنها می‌توانند عصایی مانند حضرت موسی داشته باشند که دریای نیل را بشکافد.
12	آنها فقط می‌خواستند، نمایندگان به وظیفه اصلی خود که دفاع از جایگاه مجلس و حق مردم است دفاع کنند.
13	کاری که متاسفانه انجام نشد و برخی از اعضای فراکسیون امید حتی نطق درخوری هم در مجلس انجام ندادند و نام‌شان به جز یکی دو مورد از تریبون‌های مجلس شنیده نشد.
14	انگار نه انگار که مردم آنها را برای احقاق حق‌شان به مجلس فرستاده بودند.
15	مردم هنوز از محمدرضا عارف به عنوان لیدر جریان اصلاحات در مجلس دهم سوال‌های فراوانی دارند که او که حالا دیگر نامزد انتخابات نشده است، پاسخ دهد.
16	نه تنها او تمام آنهایی که به نام اصلاح‌طلبی به مجلس راه یافته‌اند باید پاسخ گوی عملکرد خود باشند.
17	انتقاد از شورای نگهبان جای خود اما پاسخ گویی به خاطر عملکردها هم جای خود.
18	مبادا سخت‌گیری‌های شورای نگهبان باعث شود اصلاح‌طلبان از پاسخ گویی جاخالی بدهند.
