tabnak_data###ادامه واکنش‌های جهانی علیه طرح "معامله قرن"###https://www.tabnak.ir/fa/news/955405/ادامه-واکنش‌های-جهانی-علیه-طرح-معامله-قرن###[]###2020-01-29 18:47:00###۹۵۵۴۰۵###['معامله قرن', 'اسرائیل', 'فلسطین']
1
1	در پی اعلام طرح معامله قرن توسط رئیس جمهوری آمریکا، کشورها، احزاب و سیاستمدارن عربی و غیر عرب با صدور بیانیه‌هایی این طرح را محکوم کردند و همزمان راهپیمایی‌ها در این خصوص برگزار شد.
2	به گزارش ایسنا، به نقل از خبرگزاری روسیا الیوم، محمد علی الحوثی، عضو شورای عالی سیاسی یمن وابسته به انصارالله اعلام کرد، نخستین شکست این طرح ترامپ این است که نتوانست رهبران و سفرای کشورها را جمع کند.
3	طرح اعلام شده تاکیدی بر تداوم جنایت، مصادره حقوق، نقض قوانین و قطعنامه‌های شورای امنیت است.
4	انجمن علمای یمن نیز بر لزوم انجام اقدامات و پذیرش مسئولیت‌های دینی و انسانی برای مخالفت با معامله قرن تاکید کرد.
5	وزارت خارجه عراق نیز این طرح را محکوم و اعلام کرد در کنار ملت فلسطین می‌ایستد و موضعش در قبال فلسطین تغییری نکرده است.
6	در راستای واکنش‌های مختلف، حزب پیشرو سوسیالیستی لبنان طرح معامله قرن آمریکا را محکوم کرده و آن را شوم خواند و در ادامه از همه ملت‌های عرب و گروه‌های ملی خواست این طرح را سرنگون کنند.
7	این حزب اعلام کرد، معامله قرن به دلیل خطراتی که برای ملت‌های منطقه دارد، پس از توافق‌نامه‌های کمپ دیوید خطرناک ترین اقدام است.
8	حزب اسلامی عراق هم اعلام کرد، تلاش‌ها برای پایان دادن به مسئله فلسطین با عناوین مختلف با شکست روبرو شده است زیرا حقایق تاریخ، جغرافیا، حقوق ملت فلسطین و فداکاری‌های آنها طی سال‌های متمادی را نادیده می‌گیرند.
9	محمد محیی، سخنگوی گردان‌های حزب‌الله عراق اعلام کرد: طرح شوم ترامپ بیانگر وقاحت دولت آمریکا است ما سکوت نخواهیم کرد و برخلاف برخی از سازمان‌های عربی از ملت فلسطین حمایت خواهیم کرد.
10	ائتلاف پارلمانی "النصر" عراق نیز ضمن اعلام مخالفت با طرح صلح موسوم به معامله قرن اعلام کرد، این معامله راه‌حلی ارائه نخواهد کرد، بلکه چالشی جدید است که پیامدهایی را بر منطقه تحمیل می‌کند.
11	حسن الکعبی، معاون اول رئیس پارلمان عراق اعلام کرد، ترامپ از ضعف و پراکندگی عرب‌ها استفاده کرد تا معامله قرن را اعلام کند و متاسفانه سفیرانی از کشورهای عربی نیز در مراسم مربوط به این اعلام شوم شرکت کرده بودند.
12	همچنین حزب جریان مردمی تونس خواستار نهادینه شدن مقاومت و تشدید مقابله آن با معامله‌های مشکوک شد و طرح معامله قرن را تجاوزی جدید علیه ملت فلسطین و امت عرب دانست و همکاری برخی از سازمان‌های عربی برای تثبیت شهرک‌سازی و تایید این طرح آمریکایی را محکوم کرد.
13	این حزب در بیانیه‌ای بر مشروعیت سلاح مقاومت به عنوان گزینه استراتژیک برای آزادسازی تمامی اراضی فلسطین تاکید کرد.
14	همچنین انجمن "پارلمانی‌های حامیان قدس" در الجزایر در بیانیه‌ای اعلام معامله قرن توسط رئیس جمهوری آمریکا را محکوم کرد و جنبش "جامعه صلح" الجزایر نیز در شبکه‌های مجازی کمپین مردمی با هشتگ "معامله قرن نابود می‌شود، قدس پایتخت ابدی فلسطین است" راه اندازی کرد.
15	احمد ابوالغیط، دبیرکل اتحادیه عرب هم این طرح آمریکا را محرومیت فلسطینان از بخش بیشتری از حقوق خود خواند و تاکید کرد: موضع فلسطین در مورد این طرح آمریکایی در موضع گیری جمعی جهان عرب عامل تعیین کننده‌ای است و صلح عادلانه با نادیده گرفتن یا مشروعیت بخشیدن اشغال اراضی فلسطین توسط رژیم صهیونیستی محقق نمی‌شود.
16	دبیرکل اتحادیه عرب در ادامه اعلام کرد: این اتحادیه برای اعلام موضع متحد عربی در قبال طرح معامله قرن روز شنبه در سطح وزرا نشست فوق العاده برگزار خواهد کرد.
17	زیاد النخاله، دبیرکل جنبش جهاد اسلامی فلسطین هم تاکید کرد که طرح صلح آمریکایی موسوم به معامله قرن نه تنها ملت فلسطین، بلکه سرتاسر امت اسلامی و عربی را هدف گرفته است.
18	وی اظهار داشت که این توطئه‌ای بزرگ علیه امت اسلامی و یک زورگویی و قلدری بی‌سابقه در تاریخ است.
19	وی گفت، آمریکایی‌ها می‌خواهند ملت قهرمان فلسطین پس از دهه‌ها مبارزه و جانفشانی، دوباره در برابر رژیم اشغالگر صهیونیستی تسلیم شود.
20	دولت آمریکا گمان می‌کند همانگونه که آن‌ها دکور خانه‌هایشان را تغییر می‌دهند، می‌توانند تاریخ و باورهای مردم را هم تغییر دهند.
21	همچنین شهرهای مختلف در فلسطین، اردن، ترکیه و آلمان روز سه شنبه شاهد تظاهرات مردمی در مخالفت با طرح رئیس جمهوری آمریکا بود و قرار است این تظاهرات امروز (چهارشنبه) نیز در شهرهای مختلف اروپا ادامه داشته باشد.
22	در ادامه تظاهرات روز سه شنبه کمپین ملی فلسطین در حمایت از منطقه اغوار و گروه‌های ملی و مردمی در شهرهای مختلف کرانه باختری صبح امروز دست به تظاهرات زدند و شرکت کنندگان بر ضرورت احیای همه ابزارهای مسالمت آمیز مقاومت در دفاع از منطقه اغوار تاکید کردند.
23	این در حالی است که رژیم صهیونیستی در پی الحاق این منطقه به اراضی اشغالی و اعمال حاکمیت بر آن است.
24	روز سه شنبه شهرهای رام الله، طولکرم، جنین و بیت لحم در کرانه باختری شاهد تظاهرات مردمی بود و تظاهرکنندگان ضمن حمایت از محمود عباس، رئیس تشکیلات خودگردان فلسطین با معامله قرن مخالفت کردند و از بلندگوهای مساجد فلسطین برای ابراز مخالفات با این طرح آمریکایی صوت قرآن پخش شد.
25	تظاهرکنندگان در شهر طولکرم تصاویر رئیس جمهوری آمریکا را آتش زدند و اعلام کردند اعتصاب تجاری خود را از ظهر امروز آغاز می‌کند.
26	هلال احمر فلسطین نیز اعلام کرد در این تظاهرات و در پی استفاده گاز اشک آور و گلوله‌های مشقی علیه تظاهرکنندگان در شهر قدس و بیره توسط نیروهای رژیم اشغالگر ۲۲ تن زخمی شدند و حدود ۲۰۰ تن نیز با ارتش اسرائیل نزدیکی شهر رام‌الله درگیر شدند.
27	در غزه هم روز سه شنبه مردم در مخالفت با این طرح آمریکایی دست به تظاهرات زدند و این طرح را نادیده گرفتن حقوق و اصول فلسطینان، نقض همه توافق‌نامه‌های بین المللی به ویژه درباره قدس و حق بازگشت دانسته و تاکید کردند این طرح بیانگر تبانی آمریکا با رژیم اشغالگر صهیونیستی است.
28	در شهر حیفا نیز ده‌ها فلسطینی ضمن تظاهرات پلاکاردهایی در دست داشتند که روی آنها نوشته شده بود؛ "آری به اتحاد ملی، نه به اسلو و توافق نامه‌های مشابه آن" و "توطئه قرن در حیفا اجرایی نمی‌شود".
29	در اردن نیز احزاب و گروه‌های مردمی در مقابل سفارت آمریکا در امان همزمان با اعلام طرح معامله قرن دست به تجمع اعتراض آمیزی زده و طرفداری آمریکا از رژیم صهیونیستی و تلاش برای نابودی مسئله فلسطین و مصادره حق ملت فلسطین در تعیین سرنوشت خود و قدس اشغالی را محکوم کردند.
30	در ترکیه نیز تظاهرکنندگان در برابر سفارت آمریکا در آنکارا و کنسولگری آمریکا در استانبول تجمع کرده و اعلام کردند رژیم صهیونیستی را به رسمیت نمی‌شناسند.
31	آنها پلاکاردهایی را در دست داشتند که روی آنها نوشته شده بود "قدس برای مسلمانان است" و "ما برای فلسطین هشیار می‌مانیم".
32	سخنرانان در این تظاهرات گفتند که طرح معامله قرن برای اجرایی پروژه اسرائیل بزرگتر مطرح شده است، پروژه‌ای که یک قرن پیش اجرای آن در خاورمیانه کلید خورد.
33	در برلین هم تعداد زیادی از فلسطینان و عرب‌های مقیم با در دست داشتن پرچم‌های فلسطین به محض پایان اعلام طرح معامله قرن توسط ترامپ در برابر سفارت آمریکا در آلمان تجمع کرده و شعارهایی در راستای ابراز مخالفت با این طرح سر دادند و پلاکاردهایی با این محتوا که قدس پایتخت ابدی کشور فلسطین است و حق بازگشت قابل مذاکره نیست، در دست داشتند.
34	ماجد الزیر، رئیس کنگره فلسطین در انگلیس ضمن سخنرانی در این تظاهرات گفت: ترامپ مانند روسای جمهوری سابق نمی‌تواند حق فلسطینیان را نادیده بگیرد.
35	وی از صدراعظم آلمان خواست موضع مخالفی با این طرح اتخاذ کند.
36	الزیر افزود، قرار است تظاهرات دیگری در شهرهای مختلف اروپا و در مناطق حضور ملت فلسطین امروز چهارشنبه در مخالفت با معامله قرن برگزار شود.
37	اخوان المسلمین اردن نیز امروز چهارشنبه از کشورهای عربی و اسلامی خواست علیه طرح "ناقص" پیشنهادی ترامپ دست به انتفاضه بزنند.
38	این گروه در بیانیه‌ای مخالفت قاطعش با این توطئه آمریکایی را اعلام و نسبت به پیامدهای آن برای جهان اسلام و عرب هشدار داد.
39	رئیس مجلس قانون‌گذاری فلسطین در واکنش به این طرح آمریکایی اعلام کرد، هدف از طرح ترامپ نابودی مسأله فلسطین است.
40	محمود الزهار، عضو دفتر سیاسی جنبش مقاومت اسلامی (حماس) اعلام کرد، رژیم صهیونیستی بارها تلاش کرده مقاومت را خلع سلاح کند اما تاکنون موفق نشده و غزه خاری در چشم صهیونیست‌ها باقی مانده است.
41	خلع سلاح موافقت تنها یک توهم است.
42	وی گفت: خلع سلاح حماس و جهاد اسلامی تنها در صورتی امکان پذیر است که رژیم صهیونیستی و در کنارش آمریکا فلسطینان را قتل عام یا در شکم مادرشان بکشد.
43	اما مقاومت هیچ گاه از بین نخواهد رفت و به خواست خدا نخواهند توانست عزت و کرامتمان را از ما بگیرند.
44	الزهار تاکید کرد: سلاح و مقاومت تنها راه مقابله با طرح ترامپ است به همین دلیل برای شکست این طرح پَست آمریکایی‌ها ما مقاومت بیشتری کرده و جبهه‌های مقاومت بیشتری ایجاد خواهیم کرد.
45	وی درباره بندهای طرح معامله قرن گفت: نمی‌توان سرنوشت قدس و فلسطین را با ذهنیت تاجر املاک و مستغلات آمریکا و جنایتکار اشغالگر بنیامین نتانیاهو تعیین کرد، بلکه تعیین سرنوشت قدس و فلسطین در دستان جوانان فلسطینی و امت اسلامی است.
46	طرح معامله قرن تعبیری حقیقی از سیاست آمریکاست که ترامپ از زمان تصدی ریاست جمهوری آن را در پیش گرفته است و همان سیاست آمریکا در حمایت از رژیم صهیونیستی است.
47	این مسئول جنبش مقاومت اسلامی ادامه داد: آمریکا و رژیم صهیونیستی به دنبال نابودی اصول فلسطین و سپس تبدیل مناطق فلسطینی به کانتون‌ها (تقسیمات کشوری) هستند.
48	هدف از این طرح نابودی نفوذ و موجودیت فلسطین در کرانه باختری و قدس است و از طرفی هم حلقه محاصره در غزه تنگ‌تر شده و آنها تلاش خواهند کرد ضمن خلع سلاح جنبش‌های مقاومت، آنها را تجزیه کنند.
49	اما این اتفاق هرگز رخ نخواهد داد.
50	الزهار گفت، ترامپ برای حمایت از نتانیاهو در انتخابات آتی این طرح را اعلام کرد تا بتواند در دور دوم انتخابات پارلمانی نیز پیروز شود.
51	این اقدام در واقع تلاشی جدید از سوی ترامپ برای دستیابی به لابی یهودی در آمریکا است.
52	وی افزود: مسیر مذاکرات وضعیت فلسطین را به این نقطه رسانده است ما قبلا بارها درباره خطرناک بودن مذاکرات و رسیدن به بن بست هشدار داده بودیم اما گروهی از فلسطینان این مسیر را انتخاب کردند و ما را به این نقطه رساندند در حال حاضر چشم امید ما پس از خدا به گروه‌های مقاومت فلسطینی است.
53	الزهار از محمود عباس، رئیس تشکیلات خودگردان خواست مقاومت فلسطین در کرانه باختری را به حال خود بگذارد و همکاری امنیتی میان تشکیلات و رژیم صهیونیستی را متوقف کند که در این صورت مقاومت قادر خواهد بود این طرح آمریکا و همه طرح‌های نابودسازی را ناکام بگذارد.
54	وی ادامه داد: ترامپ و نتانیاهو به شکل صریح و روشن نسبت به مقاومت و به خصوص عملیات شهادت طلبانه ابراز نگرانی کردند.
55	وی پیرامون مشارکت عمان، امارات و بحرین در کنفرانس ترامپ پیرامون اعلام معامله قرن در واشنگتن این مشارکت را "صهیونیسم عربی" خواند که با تغییر موضع کشورهای عربی به ویژه کشورهای عرب حوزه خلیج فارس در قبال مسئله فلسطین در حال پدیدار شدن است.
56	وی گفت: "صهیونیسم عربی" صهیونیسم سوم و گسترش "صهیونیسم مسیحی" و "صهیونیسم یهودی" است.
57	عضو دفتر سیاسی حماس در پایان نسبت به تلاش دولت آمریکا برای گماردن یک شخصیت فلسطینی یا عربی جهت قبولاندن معامله قرن گفت: بی‌تردید دولت آمریکا به دنبال روی کار آوردن شخصیت فلسطینی یا عربی است که معامله قرن را بپذیرد اما هر کاری که انجام دهند نخواهند توانست در برابر کودکان فلسطینی در اردوگاه‌های آوراگان یا محله‌های غزه ایستادگی کنند و هیچ فلسطینی را نخواهند یافت که ریاست این معامله ننگین را بپذیرد اما ممکن است کسانی را پیدا کند که در خفا در تلاش ناامیدانه برای اجرای بندهای این معامله همکاری کنند معامله‌ای که هرگز اجرایی نخواهد شد.
58	دولت کانادا نیز اعلام کرد: جزئیات طرح معامله قرن را با دقت بررسی می‌کند و به تحقق صلح جامع و عادلانه در خاورمیانه از طریق تشکیل کشور فلسطین به گونه‌ای که با صلح و امنیت در کنار اسرائیل زندگی کنند و امنیت رژیم صهیونیستی داخل مرزهایش تضمین شود، متعهد است.
59	وزیرخارجه کانادا در بیانیه‌ای اعلام کرد کشورش نیاز مبرم به از سرگیری تلاش‌ها برای دستیابی به راه حل اختلاف اسرائیل و فلسطین از طریق مذاکرات را درک می‌کند و همواره تاکید کرده است که صلح تنها از طریق مذاکرات مستقیم میان دو طرف محقق می‌شود.
60	دولت کانادا با بیان اینکه آماده حمایت از گفت‌وگوی مفید میان دو طرف در راستای راهکار تشکیل دو کشوری از طریق مذاکرات قابل اجرا است از فلسطین و اسرائیل خواست شرایط مناسب را برای برگزاری این مذاکرات فراهم کنند.
