asriran_2_data###تصویربرداری گوگل از ۹۸ درصد جمعیت زمین###https://www.asriran.com/fa/news/703681/تصویربرداری-گوگل-از-۹۸-درصد-جمعیت-زمین###['علمی']###2019-12-15 13:05:00###۷۰۳۶۸۱###['گوگل', 'جمعیت زمین']
6
1	گوگل طی پروژه جدیدی موفق شده از مناطقی که حدود ۹۸ درصد جمعیت زمین در آنجا ساکن هستند، تصویربرداری کند.
2	به گزارش ایسنا و به نقل از سی‌نت، گوگل سعی دارد تا با استفاده از تصاویر، محصولات حوزه نقشه‌برداری خود را به صورت آموزنده‌تر و همه جانبه‌تری ارائه دهد و این امکان را برای کاربران خود فراهم کند تا نگاه عمیق‌تری به روند تهیه نقشه داشته باشند.
3	این غول فناوری اعلام کرد که بیش از ۱۰ میلیون مایل نقشه را طی پروژه "استریت ویو" (Street View) تهیه کرده است که می‌توان گفت تقریبا معادل ۴۰۰ بار گردش به دور زمین است.
4	همچنین گوگل اعلام کرد که سرویس "گوگل ارث" (Google Earth)، به میزان ۳۶ میلیون مایل مربع تصویر ماهواره‌ای با کیفیت HD فراهم کرده است که کاربران می‌توانند آنها را پس از جستجو مشاهده کنند.
5	این تصاویر، مناطقی را پوشش می‌دهند که ۹۸ درصد از همه جمعیت زمین در آنجا زندگی می‌کنند.
6	این نخستین باری است که گوگل، آماری در رابطه با دامنه پوشش سرویس Maps خود ارائه می‌دهد که در حال حاضر یکی از مشهورترین محصولات گوگل است.
7	این غول فناوری علاوه بر این موارد، درباره روش‌هایی که جهت ثبت تصاویر بیشتر برای نقشه به کار می‌روند، صحبت کرده است.
8	خودروهای پروژه استریت ویو که به دوربین‌هایی مجهز هستند، می‌توانند هنگام رانندگی، تصاویری را از زوایای گوناگون ثبت کنند.
9	گوگل برای نقشه‌برداری از مناطقی مانند نواحی حفاظت شده طبیعی یا نواحی دورافتاده بدون جاده که امکان حرکت خودرو در آنها وجود ندارد، افرادی را با کوله‌پشتی‌های موسوم به "استریت ویو ترکر" (Street View Trekker) اعزام می‌کند.
10	علاوه بر این موارد، گوگل توضیح داد که برای اتصال چند تصویر به یکدیگر، از روشی موسوم به "تصویرسنجی" یا "فتوگرامتری" (photogrammetry) استفاده می‌کند.
11	این شرکت، همین روش را برای پروژه‌های حوزه واقعیت مجازی مانند تور مجازی بازدید از کاخ ورسای با کمک هدست‌های "اچ‌تی‌سی وایو" (HTC Vive) و "اوکلوس ریفت" (Oculus Rift) به کار می‌گیرد.
