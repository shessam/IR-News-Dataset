asriran_1_data###"معتادا نمی‌گیرن" شاخ اینستاگرام شد###https://www.asriran.com/fa/news/729921/معتادا-نمی‌گیرن-شاخ-اینستاگرام-شد###['اجتماعی ']###2020-05-23 10:16:00###۷۲۹۹۲۱###['معتادا نمیگیرن']
15
1	روزگار عجیبی شده پیش از این معروف شدن به این راحتی‌ها نبود، اما در این دوره زمانه حتی با گفتن جمله "معتادا نمی‌گیرند" هم می‌توان معروف شد.
2	به گزارش باشگاه خبرنگاران جوان،مدتی است که در فضای مجازی فیلمی در حال دست به دست شدن است.
3	فیلمی از یک مرد معتاد که با گفتن جمله "معتادا نمی‌گیرند" توانسته ۱۰۰ کا فالوئر جذب کند حالا هم دارد پول می‌گیرد و تبلیغ می‌کند حتی با سرچ نامش در اینستاگرام چندین پیج فیک از او بالا می‌آید.
4	جالب است آنقدر تعداد این پیج‌ها با عنوان این فرد زیاد شده که خودش در قالب فیلمی نام پیج اصلی خود را اعلام کرد عجیب‌تر این که تعداد پیج‌های فیک این فرد معتاد در فضای مجازی حتی از یک بازیگر هم بیشتر شده است.
5	اما ماجرا به همین جا ختم نمی‌شود این فرد بعد از جذب فالوئر، شروع به لایو گذاشتن با شاخ‌های مجازی کرد.
6	این بار بعد از زلزله تهران در لایو با یکی از کمدین‌های معروف گفت: معتادا نمی‌لرزند.
7	هربار با این عنوان جملات جدیدی می‌سازد و فیلم هایش بیشتر دیده شده و دست به دست می‌شود.
8	در این بار اسماعیل قدیمی پژوهشگر محقق علوم ارتباطات در گفت‌وگو با خبرنگار حوزه ازدواج و خانواده گروه اجتماعی باشگاه خبرنگاران جوان، اظهار کرد: واقعیت این است که در فضای اجتماعی که در حال حاضر در آن قرار داریم نوعی فرآیند عوام سازی به وجود آمده است.
9	وی با اشاره به اینکه عملکرد نادرست نهادهای اجتماعی این فرصت را برای افراد سطحی نگر فراهم کرده تا در فضای مجازی دیده شوند، افزود: این عوام سازی سال هاست که در فضای مجازی به وجود آمده است.
10	قدیمی تصریح کرد: زمانی که در جامعه شأن و مقام افراد تاثیر گذار حفظ نمی‌شود و این افراد مورد تشویق و احترام قرار نمی‌گیرند افرادی مانند این فرد معتاد در فضای مجازی دیده می‌شوند و این عوام سازی در کل جامعه تشویق شده و مشکلات فعلی به وجود می‌آید.
11	مانند این فرد هم زیاد در اینستاگرام دیده شده است به عنوان مثال تتلو که بسیار فحاشی می‌کند طرفداران زیادی در فضای مجازی دارد.
12	این پژوهشگر با اشاره به اینکه در فضای مجازی افراد عامی و توجیه نشده در حال دیده شدن هستند، اضافه کرد: صدا و سیما، نهادهای رسمی و مذهبی که قدرت برنامه سازی دارند باید به مرور زمان این فضای نامناسب را از بین ببرند، همچنین قشر روحانی و یا قشری که نفوذ بیشتری بر مردم دارند به مرور زمان می توانند این جریان را از بین ببرند.
13	وی با تاکید بر اینکه با هیچ حرکت تندی نمی‌توان در مقابل این افراد ایستاد، گفت: نهادهای فرهنگی با برنامه ریزی دقیق می‌توانند در مقابل این فضا بایستند و تمامی نهادها باید برای از بین بردن این پدیده زشت در دراز مدت مقابله کنند و این یک مبارزه ریشه ای است اگر جلوی این افراد را به تندی بگیریم در موقعیتی دیگر به فعالیتشان اقدام خواهند کرد.
14	قدیمی با اشاره به اینکه این پدیده زشت اجتماعی به حرکت عمیق اجتماعی نیاز دارد، اضافه کرد: مقامات قضایی می‌توانند طرح و لایحه جدیدی بدهند و با این فرد که به نوعی تشویق به اعتیاد می‌کند برخورد شود.
15	این پژوهشگر افزود: در مقابل این افراد باید از افراد صاحب نظر و اهل تحلیل استفاده کرد و با یک حرکتی مذهبی و فرهنگی در مقابل این پدیده ایستاد.
16	اما معروف شدن این افراد فقط به دست خودشان نیست بلکه این ما هستیم که این افراد را معروف می‌کنیم با دنبال کردن و لایک کردن این افراد در واقع مهر تایید بر رفتارهایشان زدیم.
17	این ما هستیم که با فالو کردن این افرد باعث شاخ شدن آنها در فضای مجازی و در نهایت درآمدزاییشان می‌شویم.
18	یک پیج در اینستاگرام زمانی می‌تواند تبلیغات جذب کند که طرفدار داشته باشد حتی داشتن فالوئر بالا نشان از محبوبیت پیج نیست اما ما با خندیدن به کلیپ های این افراد و اشتراک گذاری فیلم هایشان آنها را محبوب جلوه می‌دهیم.
19	قحط الرجال شده که چنین افرادی با یک جمله بی معنی "معتادا نمی‌گیرند" باید نظر ما را جلب کنند؟ به راستی دلیل آن چیست که این تعداد شاخ های مجازی را در فضای مجازی پروراندیم؟در این باره علیرضا شریفی یزدی روانشناس اجتماعی در گفت‌وگو با خبرنگار حوزه ازدواج و خانواده گروه اجتماعی باشگاه خبرنگاران جوان، اظهار کرد: یکی از دلایلی که مردم در صفحات مجازی پیگیر افرادی مانند‌ این فرد می‌شوند وجود خلاء‌هایی است که در زندگی شان وجود دارد.
20	وی با اشاره به اینکه در حال حاضر فضای مجازی مهم‌ترین تفریح برای مردم شده است، افزود: زمانی که افراد بیکار باشند در فضای مجازی چرخ می‌زنند ما برای رفع این مشکل باید زیرساخت‌های درستی را برای گذران اوقات فراغت مردم ایجاد کنیم.
21	این روانشناس اجتماعی نبود سواد رسانه‌ای را از دیگر دلایل گرایش مردم به سوی پیگیری شاخ‌های مجازی دانست و گفت: مهمترین سواد برای استفاده از رسانه، داشتن سواد رسانه‌ای است چراکه این سواد به ما شیوه، زمان و نوع استفاده از رسانه را آموزش می‌دهد و این آموزش هم در خانواده و آموزش و پرورش صورت نمی‌گیرد نتیجه آن این می‌شود که نوجوانان، جوانان و یا حتی بزرگسالان نتوانند این انبوه اطلاعاتی که از فضای مجازی کسب می‌کنند را دسته‌بندی و بعد از آن استفاده کنند به همین دلیل زیر بار این اطلاعات خفه می‌شوند.
22	شریفی تصریح کرد: افراد بعد از وب کاوی یعنی استفاده هدفمند و درست از فضای مجازی، اوقاتی را که بیکار هستند مشغول وبگردی می‌شوند و بعد از مدتی این وب گردی نیز تبدیل به ولگردی مجازی می‌شوند و هر پستی را لایک و تایید می‌کنند.
23	وی با اشاره به اینکه دلیل دیگر گرایش جامعه به سمت دنبال کردن این شاخ ها در فضای مجازی آن است که می‌خواهند یک نوع ضدیت با ادبیات رسمی کشور داشته باشند، ادامه داد: به عنوان مثال وزارت ارشاد اجازه خواندن به تتلو و نمی‌دهد و تتلو تبدیل به یک خواننده زیرزمینی می‌شود و در فضای مجازی فالوئر جذب می‌کند و یا همین فرد معتاد که توانسته در مدت کوتاهی فالوئر زیادی را جذب کند به دلیل آن است که اکثر مردم با این فرد همزاد پنداری می‌کنند.
24	این روانشناس اجتماعی اضافه کرد: زمانی که مردم با فردی در فضای مجازی همزاد پنداری می‌کنند آن است که این فرد را قربانی یک جریان می‌دانند یعنی این فرد معتاد قربانی یک جریان است پس در کنار این فرد قرار گرفته و با جریان روبرو مقابله می‌کند.
25	شریفی آخرین دلیل گرایش جامعه به سمت دنبال کردن این شاخ ها در فضای مجازی را سیاه و سفید نگاه کردن مسئولان به این فضا دانست و بیان کرد: جامعه ما یک جامعه خاکستری است و این را باید مسئولان قبول کنند فضای مجازی یک فضای یله است اتفاقاتی که در بطن جامعه رخ می‌دهد را ما در فضای مجازی می‌بینیم وقتی که فضای مجازی فیلترمی‌شود تاثیر ندارد بلکه این جامعه است که فضای مجازی را به این شکل ایجاد کرده پس ما باید ابتدا جامعه را درست کنیم وفیلتر کردن آن راهکار درستی نیست .
26	وی خاطر نشان کرد: برخورد نامناسب با این افراد در فضای مجازی کار نتیجه بخشی نیست بلکه با ایجاد الگو‌های سالم و واقعی می‌توانیم از گرایش جامعه به شاخ‌های مجازی جلوگیری کنیم.
27	دنبال کردن هر فردی در فضای مجازی نتیجه این شده که n تعداد شاخ مجازی را پرورش دهیم و بعد از آن که این افراد با کمک ما معروف شدند شروع به حرف زدن درباره هر موضوعی کنند حتی موضوعاتی که درباره آن هیچ آگاهی ندارند، در نهایت گاهی ممکن است این صحبت هایشان در هر زمینه منجر به توهین به مقدسات ما شود، که می‌توان به صحبت های توهین آمیز یکی از بیوتی بلاگرها درباره حضرت علی (ع) اشاره کرد.
