roozno_data###قدردانی ویژه جهانگیری از رهبر انقلاب /به بیش از ۳ میلیون نفر از ۲۰۰ تا ۶۰۰ هزار تومان پرداخت می‌شود /پرداخت تسهیلات به خانوارهای یارانه بگیر###http://roozno.com//fa/news/420930/قدردانی-ویژه-جهانگیری-از-رهبر-انقلاب-به-بیش-از-۳-میلیون-نفر-از-۲۰۰-تا-۶۰۰-هزار-تومان-پرداخت-می‌شود-پرداخت-تسهیلات-به-خانوارهای-یارانه-بگیر###[]###2020-04-07 12:43:00###۴۲۰۹۳۰###['رهبر انقلاب', 'جهانگیری']
1
1	معاون اول رییس جمهور با اشاره به ظرفیت و توانمندی کشور در بخش‌های صنعتی، تولیدی و خدماتی گفت: ما باید بدون اتکا به دیگران در همه بخش‌ها نیازهای کشور را تامین کنیم.
2	به گزارش روز نو : به نقل از پایگاه اطلاع رسانی معاون اول رئیس جمهور، اسحاق جهانگیری صبح امروز (سه شنبه) پس از بازدید از خط تولید ماسک در شهرک صنعتی نصیرآباد رباط کریم با اشاره به اینکه این بازدید دو پیام بزرگ برای ملت ایران دارد، گفت: در دوران سخت کرونا و در روزهای ابتدایی با توجه به نبود آمادگی لازم با محدودیت هایی برای تامین نیازهای کادر پزشکی و مردم مواجه بودیم اما امروز با حرکتی جهادی و با جهش تولید توانسته ایم تجهیزات مورد نیاز مقابله با کرونا را در داخل کشور تولید کنیم.
3	وی با بیان اینکه در روزهای نخست مجبور بودیم ملزومات مورد نیاز بهداشتی و درمانی را از کشورهای دیگر وارد کنیم، اظهار داشت: متاسفم که بگویم در آن مقطع وقتی کالاهای سفارش شده ما آماده بارگیری به سمت ایران بود برخی کشورها به بهانه تحریم مانع از ارسال این محموله ها به ایران شدند.
4	جهانگیری ادامه داد: همزمان با گسترش بحران کرونا بخش صنعت و فرزندان کشور در حوزه صنعت تلاش کردند تا نیازهای کشور در زمینه ماسک و مواد شوینده را فراهم کنند که نمونه آن همین واحد تولیدی است که با تغییر خط تولید، در حال حاضر به دنبال تامین ملزومات کشور است و در آینده ای نزدیک قرار است تعداد نیروهای خود را به ۴۰۰۰ نفر افزایش دهد.
5	معاون اول رییس جمهور ضمن اعلام قدردانی دولت از موافقت رهبر معظم انقلاب با درخواست دولت برای برداشت یک میلیارد دلار از صندوق توسعه ملی برای تامین هزینه های وزارت بهداشت،‌درمان و آموزش پزشکی و جبران آسیب های وارده از کرونا گفت: مقام معظم رهبری در موافقت خود با این موضوع بر دو نکته مهم تاکید کردند.
6	نخست تولید داخلی و دوم استفاده از ظرفیت شرکت های دانش بنیان .
7	شرکت های دانش بنیان در مقطع کنونی به خوبی وارد عمل شده و در زمینه تولید تجهیزات پزشکی اقدامات مناسبی انجام داده اند.
8	وی ادامه داد: امروز کلیه نیازهای مرتبط با بیماران کرونایی در کشور تهیه و تولید می شود،‌ گفت: در آینده نزدیک هیچ کمبودی در زمینه تولید ماسک و انواع مواد ضدعفونی در کشور نخواهیم داشت و این به معنای جهش تولید می باشد.
9	جهانگیری با اشاره به اینکه در سال گذشته که به نام رونق اقتصادی نام گذاری شد و در همه بخش ها رشد اقتصادی کشور مثبت بود ، اظهار داشت: در کشاورزی و صنعت در سه ماهه آخر سال ۱۳۹۸ رشد ۷ درصدی ثبت شد و در بخش خدمات، رشد کشور ۱.
10	۷ درصد بود.
11	معاون اول رییس جمهور در بخش دیگری از سخنانش با اشاره به اینکه تبعات کرونا برای اقشار ضعیف جامعه و کسانی که درآمد روزانه داشته اند بیشتر بوده است، اظهار داشت: دولت برای اینکه زندگی این افراد دچار مشکل نشود و تاب آوری آنها در برابر آسیب های ناشی از بیماری بالا برود برنامه ریزی لازم انجام داده است تا آنها نیز وقتی درخواستی مبنی بر درخانه ماندن مطرح می شود همگام با سایر اقشار جامعه به آن پاسخ مثبت دهند.
12	وی با بیان اینکه به بیش از ۳ میلیون نفر از ۲۰۰ تا ۶۰۰ هزار تومان ماهانه پرداخت می شود ، گفت: در اسفندماه این مبلغ به حساب آنها واریز شد و در روزهای آینده نیز کمک هزینه فروردین پرداخت خواهد شد و این روند تا خرداد ماه ادامه خواهد داشت.
13	جهانگیری با بیان اینکه برای خانوارهای یارانه بگیر نیز ۱ میلیون تومان تسهیلات پرداخت خواهد شد، گفت: این تسهیلات بدون لزوم به حضور یافتن دربانک و به کارت آنها شارز می شود و ظرف دو سال از محل یارانه افراد تسویه خواهد شد.
14	برای خانوارهای ضعیف تر نیز وام قرض الحسنه پرداخت خواهیم کرد.
15	وی با اشاره به اینکه به زودی جلسه ای با حضور همه نهادهایی که در کار امداد و کمک به مردم در این شرایط حضور داشته اند برگزار خواهیم کرد گفت: در این جلسه که به نام شورای رفاه برگزار می شود تلاش خواهیم کرد تا از همه ظرفیت کشور برای کمک به مردم و پرهیز از دوباره کاری ها بهره مند شویم.
16	جهانگیری با اشاره به اینکه بخش هایی از بنگاه ها با مصوبه ستاد ملی مقابله با کرونا در این مقطع تعطیل شدند اظهار داشت: هتل ها،‌ رستوران ها و کسب و کارهای این چنینی برای اینکه با مشکل مواجه نشوند به شرط حفظ شاغلین خود وام های با سود ترجیحی ۱۲ درصد و بازپرداخت دو ساله پرداخت خواهیم کرد تا بتوانند حقوق نیروهای خود را در این مقطع پرداخت کرده و آمادگی لازم برای راه اندازی دوباره کسب و کار خود را داشته باشند.
17	معاون اول رییس جمهور بار دیگر با تشکر از مقام معظم رهبری گفت: در این ایام هر درخواستی که دولت از ایشان داشتند در کوتاه ترین زمان پاسخ مثبت داده اند.
18	قطعا موافقت با پرداخت یک میلیارد دلار از صندوق توسعه ملی می تواند به بخش بهداشت و درمان کشور کمک کند تا پیامدهای منفی این دوران کاسته شود.
19	دولت در این مقطع با توجه به اینکه صندوق های بیکاری ممکن است دچار مشکل شوند ۵ هزار میلیارد تومان به آنها کمک کرده است.
