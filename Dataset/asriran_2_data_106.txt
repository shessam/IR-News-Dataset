asriran_2_data###منصوریان سرمربی مشروط ذوب‌آهن تا پایان نیم فصل###https://www.asriran.com/fa/news/697943/منصوریان-سرمربی-مشروط-ذوب‌آهن-تا-پایان-نیم-فصل###['ورزشی']###2019-11-12 09:57:00###۶۹۷۹۴۳###['منصوریان', 'ذوب آهن']
7
1	با اعلام سخنگوی باشگاه ذوب‌آهن علیرضا منصوریان تا پایان نیم فصل سرمربی این تیم باقی ماند.
2	به گزارش "ورزش سه"، در جلسه ٥ ساعته اى که عصر روز دوشنبه و با حضور اعضاء هیات مدیره، مدیرعامل و علیرضا منصوریان سرمربى تیم فوتبال ذوب آهن اصفهان برگزار گردید، علیرضا منصوریان به عنوان سرمربى تیم فوتبال ذوب آهن اصفهان به صورت مشروط ابقاء گردید و به کار خود در تیم فوتبال ذوب آهن ادامه مى دهد.
3	در همین راستا مهندس احمد جمشیدى سخنگو و عضو هیات مدیره باشگاه ذوب آهن به سایت رسمى باشگاه گفت: جلسه تعاملى و خوبى داشتیم که در آن در ارتباط با تمامى شرایط و مسائل تیم فوتبال باشگاه بحث و بررسى انجام گرفت و در پایان این جلسه و با توجه به گفتگوهاى انجام شده، علیرضا منصوریان سرمربى تیم، به کار خود در تیم فوتبال ذوب آهن اصفهان با لحاظ شروط تعیین شده، ادامه خواهد داد.
4	سخنگوى باشگاه ادامه داد: بایستى در ابتدا از صبر و شکیبایى و دلسوزی هواداران اصیل و شریف باشگاه ذوب آهن که سرمایه های اصلى این باشگاه پرافتخار و قدیمى بوده و به نوعى یار دوازدهم تیم فوتبال باشگاه محسوب مى شوند، تقدیر و تشکر نمایم و هواداران عزیز مطمئن باشند که هیات مدیره و مدیرعامل باشگاه با نهایت دقت و موشکافى اوضاع موجود، به چنین جمع بندى و تصمیمى رسیده اند که بدون شک خیر و صلاح باشگاه در این تصمیم مستتر بوده و از این عزیزان تقاضا مى کنیم که با تمامى توان همچنان پشتیبان باشگاه و تیم محبوب خود باشند.
5	وى همچنین در ادامه گفت: ضمن تقدیر و تشکر از مسئولین استانى که همواره از مجموعه عظیم ذوب آهن به عنوان یکی از قطب های فوتبال کشور و استان حمایت کرده اند، تقاضا می کنم که این همراهى و یارى را همچنان ادامه داده تا تیم فوتبال ذوب آهن در این برهه حساس و حیاتى، از اقتدار فوتبال اصفهان همچون دهه ها و سال هاى گذشته دفاع نماید.
6	جمشیدى در ارتباط با تصمیمات اتخاذ شده در این جلسه گفت: مقرر گردید که هیات مدیره و مدیریت باشگاه ذوب آهن به طور مشروط و با توجه به تعهدات علیرضا منصوریان و متعاقب آن کسب امتیازات موردنظر این هیات مدیره، حداکثر تا پایان دور رفت لیگ برتر فوتبال کشور با ایشان ادامه کار داده و انتظار می رود که ایشان با درایت ویژه اى که در این مسئولیت دارند و توانایی های درخشان گذشته، خواسته هاى مدیریت باشگاه، هواداران و مردم شریف اصفهان را برآورده نموده همچنان در کنار خانواده بزرگ ذوب آهن باقى بمانند و چنانچه امتیازات مورد نظر هیات مدیره باشگاه محقق نگشت، تصمیمات مقتضی اخذ و بلافاصله عملیاتى مى گردد.
7	همچنین مقرر شد که تغییراتى در تنى چند از بازیکنان تیم که باعت تقویت، انسجام و نشاط کلى تیم خواهد شد توسط کادر فنی صورت پذیرد و به علت کسب نتایج ضعیف، جرایمى قطعى و مشروط براى کادر فنى و بازیکنان تیم در نظر گرفته شد که در صورت جبران گذشته و کسب نتایج و امتیازات درخشان و قابل قبول برای مدیریت باشگاه، مجددا قابل بررسی می باشد.
8	از طرفى با همفکری آقاى منصوریان سرمربى تیم فوتبال ذوب آهن و مدیریت باشگاه و موافقت صورت پذیرفته و به جهت تقویت کادر فنى تیم فوتبال، آقاى حسن استکى بازیکن و کاپیتان اسبق تیم فوتبال ذوب آهن که تجربیاتى چندین ساله در امر مربیگرى داشته و در دو مقطع مختلف نیز در تیم فوتبال بزرگسالان باشگاه به عنوان دستیار و مربى فعالیت کرده است، به کادر فنى تیم اضافه می شود.
