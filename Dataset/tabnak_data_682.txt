tabnak_data###بزرگترین ناکامی مسی در گلزنی طی ۶سال اخیر###https://www.tabnak.ir/fa/news/959366/بزرگترین-ناکامی-مسی-در-گلزنی-طی-۶سال-اخیر###['ورزشی', 'ورزشی']###2020-02-16 13:09:00###۹۵۹۳۶۶###['مسی', 'بارسلونا', 'آقای گل', 'ناکامی مسی', 'تابناک ورزشی']
7
1	انتظار کاپیتان تیم فوتبال بارسلونا برای گشودن دروازه رقبا در لالیگا به طولانی‌ترین میزان خود در بیش از ۶ سال گذشته رسیده است.
2	به گزارش تابناک ورزشی، تیم فوتبال بارسلونا شب گذشته (شنبه) در هفته بیست‌و‌چهارم لالیگا موفق به کسب یک پیروزی خانگی مقابل ختافه شد و حریف سرسخت خود پدیده این فصل لیگ اسپانیا را با نتیجه ۲ بر یک شکست داد.
3	با این حال هیچیک از این دو گل به نام لیونل مسی به ثبت نرسید تا انتظار او برای گلزنی ۹۰ دقیقه دیگر تمدید شود.
4	این بدترین روند گلزنی مسی در لالیگا از ماه ماه ژانویه سال ۲۰۱۴ است، چرا که او ۴ بازی متوالی در لیگ دسته اول فوتبال اسپانیا موفق به باز کردن دروازه رقبا نشده است.
5	مسی پیش از بازی مقابل تیم‌های والنسیا، لوانته و رئال بتیس هم نتوانسته بود گلی به ثمر برساند.
6	آخرین باری که مسی حداقل ۴ بازی متوالی موفق به گلزنی نشد، ماه ژانویه سال ۲۰۱۴ بود که در هشت بازی پی‌در‌پی هیچ گلی نزد.
7	مسی با وجود ناکامی اخیرش، هنوز هم بهترین گلزن این فصل لالیگا است و در ۱۹ بازی‌اش در این رقابت‌ها از ابتدای فصل تا کنون ۱۴ گل زده که شامل دو هت تریک مقابل تیم‌های مایورکا و سلتاویگو می‌شود.
8	کاپیتان بارسلونا شاید اخیراً در گلزنی ناکام بوده باشد، اما در ایجاد موقعیت گلزنی برای هم‌تیمی‌هایش درخشان عمل کرده است.
9	در واقع او پاس ۶ تا از ۷ گل اخیر بارسلونا در ۳ بازی اخیر این تیم در لالیگا را داده است.
10	این در حالیست که او پیش از این ۳ بازی در ۲۰ بازی موفق به ثبت چنین آماری در لالیگا شده بود.
11	مجموعاً مهاجم آرژانتینی بارسلونا در ۱۹ بازی‌اش در این فصل لالیگا ۱۲ پاس گل داده که تنها یکی کمتر از کل پاس‌های گل او در ۳۴ بازی فصل گذشته‌اش در لیگ است.
12	مسی و یارانش هفته مهمی پیش رو دارند.
13	آن‌ها هفته آینده در دور رفت از مرحله یک هشتم نهایی لیگ قهرمانان اروپا میهمان ناپولی خواهند بود و ۱۱ اسفند هم به سانتیاگوبرنابئو می‌روند تا در لالیگا میهمان رئال مادرید باشند.
