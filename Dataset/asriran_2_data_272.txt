asriran_2_data###آیت الله مکارم شیرازی: حجاب و نماز را از دانشگاه ها شروع کنید/ دانشگاه‌ها باید از فرهنگ غربی کاملا جدا شوند###https://www.asriran.com/fa/news/701137/آیت-الله-مکارم-شیرازی-حجاب-و-نماز-را-از-دانشگاه-ها-شروع-کنید-دانشگاه‌ها-باید-از-فرهنگ-غربی-کاملا-جدا-شوند###['اجتماعی ']###2019-12-01 09:36:00###۷۰۱۱۳۷###['دانشگاه آزاد', 'مکارم شیرازی']
11
1	آیت‌الله ناصر مکارم شیرازی از مراجع تقلید گفت: اصلاحاتی که می‌خواهیم صورت گیرد باید از دانشگاه‌ها آغاز شود، مساله حجاب، موضوع مربوط به نماز و دیگر موضوعات مربوط به ابعاد اجتماعی باید اصلاح آن از این مراکز شروع گردد.
2	به گزارش روز یکشنبه پایگاه اطلاع‌رسانی آیت‌الله مکارم شیرازی، وی در دیدار حجت‌الاسلام‌والمسلمین رشاد رییس شورای حوزه‌های علمیه تهران و طهرانچی رییس دانشگاه آزاد اسلامی، افزود: همان‌گونه که از اسم دانشگاه آزاد پیداست، اسلامیت خط قرمز این دانشگاه است و باید در همه مسائل این اصل رعایت شود.
3	وی با تاکید بر این‌که باید مدیریت صحیحی بر دانشگاه‌ها حاکم باشد تا بتوانند اصلاحات واقعی را صورت دهند، خطاب به رییس دانشگاه آزاد گفت: در دانشگاه به جای کمیت به کیفیت اهمیت دهید؛ این‌که فلان دانشگاه چند میلیون دانشجو دارد مهم نیست، این مهم است که دانشگاه چند نخبه داشته و گرهی از مشکلات جامعه باز کند.
4	آیت‌الله مکارم شیرازی اضافه کرد: بنده وقتی اخبار موفقیت، ابداعات و اختراعات جدید دانشجویان را می‌شنوم و می‌بینم، بسیار مسرور می‌شوم.
5	وی تصریح کرد: دانشجویان را باید چنان علاقه‌مند به این آب‌وخاک و نظام کنیم که هیچ‌گاه کشور را ترک نکنند؛ مایه تاسف است که ما نخبه‌ها را پرورش دهیم و خارجی‌ها بهره آن را ببرند.
6	این مرجع تقلید در بخش دیگری از سخنان خود با تاکید بر تحول علوم انسانی اظهار داشت: به‌جای ترجمه علوم انسانی از منابع خارجی که با فرهنگ ما بیگانه است، باید این علوم در کنار فقه قرار گیرد که خاستگاه آن حوزه‌های علمیه است.
7	آیت‌الله مکارم شیرازی با اشاره به این‌که تمام علوم انسانی باید همدوش با فقه پیش برود، بر لزوم وحدت و پیوند نزدیک حوزه و دانشگاه برای تحقق این مهم تاکید کرد و افزود: اساتید حوزه و دانشگاه باید با یکدیگر رابطه تنگاتنگ داشته باشند، در غیر این صورت هم حوزه و هم دانشگاه ضرر می‌کند.
8	وی با تاکید بر این‌که اساس اسلام علم است و این مهم در هر دو نهاد مهم حوزه و دانشگاه وجود دارد، خاطرنشان کرد: دانشگاه‌ها و حوزه‌ها باید دوش‌به‌دوش هم جلو بروند؛ چراکه دشمن از همین همدلی و وحدت هراس و وحشت دارد.
9	وی ادامه داد: در زمان پیروزی انقلاب اسلامی حوزه و دانشگاه هر دو به متن و صحنه آمدند و خارجی‌ها و شاه و عوامل رژیم از این انسجام و وحدت وحشت کردند.
10	آیت‌الله مکارم شیرازی، حل مشکلات کشور را درگرو وحدت حوزه و دانشگاه دانست و گفت: جایی که می‌تواند از مشکلات کشور گره‌گشایی کند همین دو نهاد است، الان هم اگر می‌خواهیم اصلاحاتی باشد باید در این دو باشد.
11	وی تصریح کرد: دانشگاه‌ها باید از فرهنگ غربی کاملا جدا شوند؛ ما درحوزه هیچ تعصبی در مقابل علوم دانشگاهی نداریم کما این‌که دانشگاهیان نیز نباید تعصبی در این خصوص داشته باشند.
