tabnak_data###مسکو جلسات فوق‌العاده شورای امنیت درباره ادلب را زیر سوال برد###https://www.tabnak.ir/fa/news/957928/مسکو-جلسات-فوق‌العاده-شورای-امنیت-درباره-ادلب-را-زیر-سوال-برد###[]###2020-02-09 15:33:00###۹۵۷۹۲۸###['ادلب', 'شورای امنیت', 'روسیه']
1
1	نماینده دائم روسیه در سازمان ملل با تاکید دوباره بر موضعگیری مسکو نسبت به تحولات استان ادلب، منتقدان مسکو را به تلاش برای حمایت از تروریست‌های حاضر در این منطقه متهم کرد.
2	به گزارش ایسنا، به نقل از شبکه خبری روسیا الیوم، واسیلی نبنزیا، نماینده دائم روسیه در سازمان ملل در نشست فوق‌العاده جدید شورای امنیت برای بررسی وضعیت سوریه، اظهار کرد: ویژگی مشترک تمامی نشست‌های از این دست اینست که هر بار که تروریست‌های موجود در سوریه خود را در معرض تهدید می‌بینند و دولت سوریه اقدام به بازپس‌گیری اراضی خود از آنها می‌کند، این نشست‌ها به صورت تصادفی و عجیبی برگزار می‌شوند.
3	این دیپلمات روس گفت: صحبت درباره مناطق تحت حاکمیت سوریه و شبه‌نظامیانی است که مبارزه با آنها حق و مسؤولیتی بر گردن دولت هر کشوری است.
4	نبنزیا در پاسخ به اتهاماتی که کشورهای غربی به دلیل عملکرد یگان هوایی روسیه در ادلب متوجه مسکو می‌کنند، ضمن اشاره به اینکه تمامی پایگاه‌های مدنظر با دقت بالایی هدف قرار گرفتند، تاکید کرد: مسکو به اصول قوانین بین‌المللی انسانی پایبند است.
5	نماینده دائم روسیه در سازمان ملل در ادامه یادآور شد: تروریست‌ها در اقدامی که نقض آشکار کنوانسیون ژنو است، اقدام به تبدیل زیرساخت‌های شهری از جمله مدارس و بیمارستان‌ها به پایگاه‌های جنگی می‌کنند.
6	وی در ادامه با اشاره به نتایج عملیات ویرانگر ائتلاف ضد داعش در رقه سوریه و موصل عراق که ده‌ها هزار تن در پی بمباران هوایی کشته شدند و نیز عملیات این ائتلاف در افغانستان، سومالی و دیگر کشورها تاکید کرد: تا زمانی که عاملان کشتار غیرنظامیان در این عملیات‌ها با هیچ‌گونه محاکمه‌ای مواجه نمی‌شوند، هرگونه انتقادی از روسیه تنها یک کمدی است که تنها متکی به برخی اطلاعات مشکوک درز کرده به شبکه‌های اجتماعی و گزارش‌های ناظرانی ناشناس است.
7	این دیپلمات روس در پایان گفت: کسانی که این حمله کثیف و زشت را علیه روسیه آغاز کرده‌اند، فراموش کرده‌اند که تلاش می‌کردند پیشروی نیروهای دولت سوریه در ادلب را به هر قیمتی متوقف کنند، قوانین بین‌المللی انسانی که بشریت وضع کرده تنها ابزاری برای برقراری صلح هستند و نه ابزاری برای جنگ و انتشار تبلیغات جنگی.
