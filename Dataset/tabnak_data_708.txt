tabnak_data###سفر سناتور آمریکایی به عراق برای کسب اطلاع درباره حمله موشکی ایران/راه اندازی فرودگاه بین المللی حلب پس از ۹ سال/ ازسرگیری گشت‌زنی مشترک روسیه و ترکیه در شمال سوریه/ انتقال ۲۰ هزار نیروی آمریکایی به خاورمیانه###https://www.tabnak.ir/fa/news/959873/سفر-سناتور-آمریکایی-به-عراق-برای-کسب-اطلاع-درباره-حمله-موشکی-ایرانراه-اندازی-فرودگاه-بین-المللی-حلب-پس-از-۹-سال-ازسرگیری-گشت‌زنی-مشترک-روسیه-و-ترکیه-در-شمال-سوریه-انتقال-۲۰-هزار-نیروی-آمریکایی-به-خاورمیانه###['صفحه نخست', 'بین\u200cالملل']###2020-02-18 09:20:00###۹۵۹۸۷۳###['تحولات خاورمیانه', 'تحولات سوریه', 'تحولات عراق', 'تحولات یمن', 'ایران و آمریکا', 'اروپا', 'برجام']
1@@@2
1	راه اندازی فرودگاه بین المللی حلب پس از ۹ سال، ازسرگیری گشت‌زنی مشترک روسیه و ترکیه در شمال سوریه، انتقال ۲۰ هزار نیروی آمریکایی به خاورمیانه و موافقت اتحادیه اروپا با اجرای تحریم‌های تسلیحاتی علیه لیبی از جمله مهم‌ترین خبر‌ها و رویداد‌های مرتبط با خاورمیانه در ۲۴ ساعت گذشته بوده اند.
2	در این میان، باید به سفر سناتور آمریکایی به عراق برای کسب اطلاع درباره حمله موشکی ایران نیز اشاره کرد.
3	به گزارش «تابناک»؛ «جیم اینهاف»، نماینده حامی «دونالد ترامپ»، رئیس‌جمهور آمریکا در مجلس سنای آمریکا دوشنبه تصریح کرد، در سفرش به عراق، در جریان جدیدترین اطلاعات درباره حمله موشکی ایران به پایگاه «عین‌الاسد» قرار گرفته است.
4	اینهاف در توئیتر نوشته، آخر این هفته (یکشنبه) در رأس هیأتی وارد عراق شده و در این سفر از «پت وایت»، فرمانده ائتلاف اصطلاحاً ضد داعش، آخرین اطلاعات را درباره حمله موشکی ایران به پایگاه «عین‌الاسد» دریافت کرده است.
5	او به جزئیات بیشتری درباره اطلاعاتی که دریافت کرده اشاره نکرده است.
6	وزارت دفاع آمریکا چند روز پیش در تازه‌ترین به روز رسانی، شمار نظامیان آمریکایی که در جریان حمله به عین‌الاسد دچار آسیب مغزی شده‌اند، ۱۰۹ تن اعلام کرد.
7	مقام‌های دولت ترامپ بعد از حمله موشکی ایران به پایگاه عین‌الاسد مدعی شده بودند هیچ آمریکایی در این حمله کشته یا زخمی نشده است.
8	انتشار گزارش‌های بعدی درباره تلفات این حمله موشکی مقام‌های دولت ترامپ را به دلیل پنهان‌کاری‌ها و قلب واقعیت‌ها درباره تلفات حمله ایران تحت فشار قرار داده است.
9	«دونالد ترامپ»، رئیس‌جمهور آمریکا و سایر مقام‌های دولت او در هفته‌های گذشته، بار‌ها تلاش کرده‌اند تلفات انتقام موشکی ایران را کوچک‌نمایی کنند.
10	ترامپ چند هفته پیش مدعی شده بود که جراحات سربازان پایگاه عین‌الاسد جدی نبوده و برخی از این افراد فقط به «سردرد» مبتلا شده‌اند.
11	راه اندازی فرودگاه بین المللی حلب پس از ۹ سالعلی حمود، وزیر حمل و نقل سوریه از راه اندازی فرودگاه بین المللی حلب پس از ۹ سال تعطیلی خبر داد.
12	وی افزود، روز چهارشنبه اولین پرواز از دمشق به حلب برقرار می‌شود.
13	وزیر حمل و نقل سوریه همچنین از برنامه پروازی به قاهره و دمشق طی روز‌های آتی هم سخن گفت.
14	فرودگاه بین المللی حلب یا النیرب، دومین فرودگاه بزرگ در سوریه پس از فرودگاه دمشق محسوب می شود که در فاصله ۱۰ کیلومتری شهر حلب قرار دارد.
15	روسیه اعلام کرد، عملیات گشت زنی مشترک خود با کشور ترکیه در شمال سوریه را از سر گرفته است.
16	این گشت زنی مشترک در حالی صورت می گیرد که ترکیه از دو هفته پیش مشارکتش را در این عملیات به حالت تعلیق درآورده است.
17	همزمان، وزارت خارجه ترکیه روز دوشنبه در بیانیه‌ای از برگزاری دور اول مذاکرات خود با طرف روسی در مسکو درباره اوضاع ادلب در سوریه خبر داد و گفت، این مذاکرات در روز سه شنبه نیز ادامه خواهد داشت.
18	وزارت دفاع روسیه پیشتر اعلام کرده بود که دلیل اوضاع به‌ وجود آمده در استان ادلب، عدم پایبندی ترکیه به تعهداتش در توافق سوچی است.
19	«یوری بورینکوف» مدیر مرکز آشتی ملی طرف‌‌های درگیر در سوریه وابسته به وزارت دفاع روسیه، روز چهارشنبه در بیانیه‌ای اعلام کرد، شکست ترکیه در اجرای تعهداتش در ادلب و پایبند نبودن آن به توافق سوچی باعث شد که ارتش سوریه دست به کار شود و برای جنگ با تروریست در ادلب وارد میدان شود.
20	وبگاه «پاپیولار ریزیستنس» نوشت که دولت آمریکا از بهار گذشته (۲۰۱۹) تا کنون ۲۰ هزار نیرو به منطقه غرب آسیا گسیل کرده است.
21	به نوشته وبگاه «المعلومه» این پایگاه تحلیلی آمریکایی نوشت که واشنگتن از جنگ‌ها به عنوان توجیهی برای درگیری نظامی در سرتاسر جهان استفاده می‌کند و آمریکا ۸۰۰ پایگاه نظامی در سراسر جهان دارد.
22	این پایگاه تحلیلی همچنین نوشت که بدون شک هرگونه جنگ میان ایران و آمریکا، به افزایش بودجه نظامی در آمریکا منجر خواهد شد و آمریکا دشمنی با ایران را وسیله‌ای برای توجیه افزایش حضور نظامی خود در غرب آسیا قرار داده، به طوری که از بهار گذشته تا کنون ۲۰ هزار نیرو در این منطقه مستقر کرده است.
23	در این راستا «مهدی تقی آمرلی» از نمایندگان ائتلاف الفتح نیز به المعلومه گفت که مشورت‌های قانونی برای اخراج نیروهای آمریکایی از عراق ادامه دارد و «هرکسی که بگوید آمریکاییی ها برای حمایت از عراق به این کشور آمده‌اند، در توهم به سر می‌برد.
24	»وزرای خارجه کشورهای عضو اتحادیه اروپا دوشنبه گفتند، برای انجام ماموریت جدید در دریای مدیترانه جهت اجرای تحریم تسلیحاتی سازمان ملل متحد علیه لیبی آماده هستند.
25	به نوشته «خبرگزاری فرانسه» وزیر خارجه ایتالیا از انجام ماموریتی جدید از سوی کشورهای عضو اتحادیه اروپا برای جلوگیری از ورود هرگونه جنگ افزار به لیبی خبر داد.
26	«لویجی دی مائو» وزیر خارجه ایتالیا با اشاره به این که این ماموریت شامل تشکیل ائتلاف دریایی خواهد بود، گفت: «ما با ماموریت جهت عدم ورود تسلیحات به لیبی موافقت کردیم.
27	»قائم مقام نماینده ویژه سازمان ملل در امور لیبی روز یکشنبه از ادامه حمایت‌های کشورهای مختلف از طرف‌های لیبی انتقاد کرد.
28	«استفانی ویلیامز» قائم مقام نماینده ویژه سازمان ملل در امور لیبی یکشنبه در حاشیه اجلاس امنیتی مونیخ درباره ادامه درگیری‌ها در این کشور و تداوم دخالت‌های خارجی صحبت کرد.
