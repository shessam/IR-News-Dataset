tabnak_data###لوازم‌خانگی بدون شناسه از امروز قاچاق محسوب می‌شود###https://www.tabnak.ir/fa/news/956919/لوازم‌خانگی-بدون-شناسه-از-امروز-قاچاق-محسوب-می‌شود###['صفحه نخست', 'اقتصادی']###2020-02-05 10:11:00###۹۵۶۹۱۹###['لوازم خانگی', 'شناسه', 'کالای قاچاق', 'ستاد مبارزه با قاچاق', 'کالاهای خارجی', 'واحدهای صنفی']
5
1	به گزارش «تابناک»، سید مرتضی میری در گفت‌وگو با میزان، با بیان اینکه طرح شناسه دار کردن لوازم خانگی از امروز اجرایی می‌شود، اظهار کرد: مردم از خرید کالا‌های بدون شناسه خودداری کنند در غیر این صورت در صورت بروز هرگونه مشکل مسئولیت بر عهده خودشان است.
2	رئیس اتحادیه فروشندگان لوازم خانگی افزود: واحد‌های صنفی که از گذشته کالای خارجی در انبار داشتند برای دریافت شناسه به اتحادیه مراجعه کرده و در حال جمع آوری اطلاعات آن‌ها هستیم.
3	وی با بیان اینکه حجم کالا‌های خارجی که از سوی واحد‌های صنفی برای دریافت شناسه معرفی می‌شوند بسیار زیاد است، گفت: برخی از واحد‌ها لیست‌های ۳۰۰ عددی را برای دریافت شناسه به اتحادیه ارسال کردند که ما به دلیل بالا بودن تعداد کالاهای این لیست ها، آن‌ها را به سازمان صمت ارجاع می‌دهیم و برای آن‌ها شناسه صادر نمی‌کنیم.
4	میری با بیان اینکه اتحادیه برای شناسه دار کردن این کالا‌ها هیچ هزینه‌ای از واحد‌های صنفی دریافت نکرده است، تصریح کرد: پس پایان یافتن این مرحله واحد‌های صنفی به هیچ عنوان حق خرید کالای بدون شناسه را نخواهند داشت.
5	رئیس اتحادیه فروشندگان لوازم خانگی گفت: حدود ۵۰۰ واحد صنفی برای دریافت شناسه اقدام کردند که می‌توان به راحتی پیش بینی کرد چه میزان کالای قاچاق در انبار‌ها موجود بوده است.
6	گفتنی است با هماهنگی با وزارت صمت و ستاد مبارزه با قاچاق کالا و ارز به واحد‌های صنفی خرده فروشی مهلت داده شد تا برای کالا‌هایی که از قبل در واحد صنفی باقی مانده شناسه دریافت کنند و اگر شناسه ندارند، شماره سریال کالا‌ها به اتحادیه اعلام شود تا پس از بررسی اتحادیه، بتوان برای دریافت شناسه آن‌ها اقدام کرد.
7	پس از ۱۵ بهمن ماه هر کالایی که شناسه نداشته باشد قاچاق محسوب و ضبط خواهد شد.
8	بر اساس اعلام وزارت صنعت؛ تمامی تولیدکنندگان و تشکل‌های صنعتی لوازم خانگی تولید داخل نیز تا ۱۵ دی ماه فرصت داشتند تا برای ۸ گروه کالایی خود فرایند ثبت و اخذ شناسه را انجام دهند و برای کالا‌های خود شناسه دریافت کنند.
