roozno_data###تناقض انتخاباتی رئیس و وزیر###http://roozno.com//fa/news/414083/تناقض-انتخاباتی-رئیس-و-وزیر###[]###2020-02-18 09:15:00###۴۱۴۰۸۳###['تناقص انتخاباتی', 'رئیس  وزیر']
1
1	رئیس جمهوری می‌گوید در فرایند اجرای انتخابات جای چشم و دست یعنی نظارت و اجرا تغییر کرده؛ اما وزیر کشور همین دولت اعلام می‌کند هیچ مشکلی در فرایند اجرا و نظارت بین وزارت کشور و شورای نگهبان وجود ندارد.
2	به گزارش روز نو :عبدالرضا رحمانی فضلی، وزیر کشور با حضور در برنامه نگاه یک، شبکه اول سیما با اشاره به اختیارات شورای نگهبان در انتخابات از جمله نظارت، اشاره کرد که هیچ‌گونه اختلافی میان وزارت کشور و شورای نگهبان در زمینه اجرا و نظارت وجود ندارد.
3	او همچنین ادامه داد که با بررسی‌های انجام‌ شده، حدود ۹۲درصد از نامزدها در هیأت‌های اجرایی، تایید صلاحیت شده‌اند و تنها صلاحیت حدود ۸درصد آنها، تایید نشده است.
4	او اظهار داشته است که این رسیدگی‌ها بر اساس مدارک و مستندات چهار مرجع قانونی، انجام شده است.
5	وزیر کشور در ادامه عنوان کرده است که اگر چه صلاحیت تعدادی از نامزدها در هیأت‌های نظارتی رد شد، اما با اعتراضات انجام‌شده حدود 2۱۰۰ نفر از آنها، در شورای نگهبان تایید صلاحیت شدند و با این وجود امکان دارد هنوز افرادی وجود داشته باشند که اقناع نشده و مدعی صلاحیت خود باشند.
6	رحمانی فضلی با اشاره به برخی از ضعف‌های اجرایی قانونی فعلی انتخابات، گفته است: شورای نگهبان در مدت کوتاهی باید به صلاحیت ۱۶ هزار نفر رسیدگی می‌کرد و از آنجا که بیش از هفت هزار نفر در این دوره از انتخابات به رد صلاحیت خود اعتراض کرده بودند، لذا رسیدگی به همه این موارد امری زمان‌بر است.
7	رحمانی فضلی ضمن تاکید بر حسن نیت فقهای شورای نگهبان همچنین تاکید کرد که شورای نگهبان، ناظر و وزارت کشور، مجری است و هیچگونه اختلافی در نحوه اجرا و نظارت با شورای نگهبان نداشته‌ایم.
8	اما این سخنان رحمانی فضلی درباره رابطه وزارت کشور با شورای نگهبان در حالی است که رئیس جمهور روحانی در بخشی از اظهاراتش در یکی از جلسات هیات دولت در دی ماه گذشته و با اشاره به رد صلاحیت‌های انجام گرفته، گفته بود: به مردم نگوییم که در برابر یک صندلی مجلس ۱۷ نفر، ۱۷۰ یا۱۷۰۰ نفر کاندیدا هستند، ببینیم از چند جناح ۱۷۰۰ نفرکاندیدا هستند؟ ۱۷ نفر از چند جناح، از یک جناح؟ اینکه انتخابات نمی‌شود.
9	مثل اینکه در مغازه‌ای از یک جنس، ۲ هزار عدد وجود داشته باشد.
10	روحانی همچنین با تاکید بر اینکه مردم تنوع می‌خواهند، گفته بود: بگذارید در میدان انتخابات همه احزاب و گروه‌ها شرکت کنند، قطعا ضرر نمی‌کنید.
11	با یک جناح نمی‌شود، کشور را اداره کرد.
12	کشور متعلق به همه است.
13	به گفته رئیس‌جمهوری، اگر تمام ۸۳ میلیون متحد باشیم و یک نفر مخالف، باید تلاش کنیم آن یک نفر را هم جذب کنیم.
14	یک نفر مخالف هم برای ما زیاد است در حالی‌که شما یک جناح و جمعیت بزرگ را مخالف می‌کنید.
15	باید حواسمان را جمع کنیم.
16	اظهاراتی که البته از سوی شورای نگهبان بی‌پاسخ نماند و عباسعلی کدخدایی سخنگوی شورای‌نگهبان در پیامی طعنه‌آمیز که در توییتر منتشر کرد، انتقادات انتخاباتی روحانی را به رد صلاحیت داماد رئیس‌جمهوری مرتبط کرده و نوشت: جنجال برای تایید افراد فاقد صلاحیت تازگی ندارد، اما پیشگامی رئیس‌جمهور در این پروژه ضدملی تاسف‌بار است.
17	هر چند نمی‌دانستیم عدم تایید بستگان به معنی حذف جناح‌های دیگر است.
18	اگر چه روند انتخابات از مرحله تایید صلاحیت‌ها عبور کرده و وارد فاز رقابتی خود شده است، اما این میزان فاصله بین مواضع رئیس جمهور و وزیر کشور، قابل توجه است.
19	رحمانی فضلی در حالی سخن از عدم اختلاف با شورای نگهبان در نحوه اجرا و نظارت می‌کند که رئیس جمهور بارها نسبت به آن معترض بوده است.
20	روحانی حتی در روزهای پیش از انتخابات مجلس دهم نیز نسبت به این مساله موضع گرفته و گفته بود که شورای نگهبان چشم است و چشم نمی‌تواند کار دست را بکند.
21	او در آن زمان عنوان کرده بود: «شورای محترم نگهبان ناظر است نه مجری.
22	مجری انتخابات دولت است.
23	دولت مسئول برگزاری انتخابات است و دستگاهی هم پیش‌بینی شده که نظارت کند تا خلاف قانون صورت نگیرد.
24	شورای نگهبان چشم است و چشم نمی‌تواند کار دست را بکند، نظارت و اجرا نباید مخلوط شوند.
25	باید به قانون اساسی کاملاً توجه کرده و عمل کنیم.
26	»روحانی در آن زمان و با بیان این که مجلس شورای اسلامی آینده متعلق به یک حزب و جناح نخواهد بود، گفته بود: این نظر مقام معظم رهبری و گفته قانون اساسی ماست و مگر می‌شود جناحی بگوید که من یک خم رنگرزی پیدا کرده‌ام که می‌توانم آنجا را به هر رنگی که بخواهم درآورم؛ اینگونه نیست.
27	او با بیان این که «اینجا جمهوری اسلامی ایران است و قانون اساسی در آن حاکم است»، اظهار کرده بود: ما جایی را در کشور نداریم که بخواهد افراد صالح و دلسوز را که می‌خواهند با استفاده از تجربیاتشان به کشور خدمت کنند حالا از هر جناحی که باشند ردصلاحیت کند.
28	تمام گروه‌ها و دسته‌جات سیاسی قانونی مورد احترام هستند.
29	همه از نظر دولت برابرند و آن جایی که باید بگوید فردی برای شرکت در انتخابات صالح است یا نه هیئت‌های اجرایی هستند و ما هیئت اجرایی نداریم که یک جناح را تأیید صلاحیت کند و یک جناح دیگر را تأیید صلاحیت نکند.
30	همان زمان معاون اجرایی شورای نگهبان واکنش به سخنان اخیر رئیس‌جمهور گفته بود: «شورای نگهبان ناظر است و مجری نیست و کسی که باید بگوید فردی برای شرکت در انتخابات صالح است یا خیر، هیئت اجرایی است.
31	»اگرچه رویه انتقاد روحانی به شورای نگهبان و روند رد صلاحیت‌ها و پاسخ شورای نگهبان به انتقادهای رئیس جمهور، این بار و در آستانه انتخابات مجلس یازدهم نیز به مانند انتخابات مجلس دهم، تکرار شد اما دوگانه‌گویی در بدنه دولت و اتخاذ رویکرد متفاوت در آن، جای سوالی اساسی دارد.
32	رد صلاحیت‌های گسترده اصلاح‌طلبان در انتخابات مجلس یازدهم به گونه ای بود که امکان معرفی نامزدهای انتخاباتی را در برخی حوزه‌های انتخابیه از آنها سلب کرد، مانع از ارائه لیست انتخاباتی توسط آنها شد و در نهایت برنامه‌های آنها برای حضور در مجلس یازدهم را به نوعی عقیم گذاشت.
33	با وجود این شواهد و همچنین اعتراض و انتقادهای رئيس جمهور، باید گفت که اظهارات وزیر کشور مبنی بر وجود تعامل بین دولت و شورای نگهبان در امر نظارت و اجرا در انتخابات پیش رو، جای تامل دارد.
