asriran_1_data###قطعی شد: کرونا ال‌کلاسیکو را تعطیل نمی‌کند###https://www.asriran.com/fa/news/716252/قطعی-شد-کرونا-ال‌کلاسیکو-را-تعطیل-نمی‌کند###['ورزشی']###2020-02-29 10:17:00###۷۱۶۲۵۲###['کرونا', 'رئال مادرید']
7
1	با وجود شایعاتی مبنی بر احتمال لغو ال‌کلاسیکو به دلیل شیوع ویروس کرونا، مقامات فوتبال اسپانیا اعلام کردند که با وجود ورود این ویروس به اسپانیا، دیدار بزرگ روز یکشنبه طبق برنامه برگزار خواهد شد.
2	به گزارش "ورزش سه"، خاویر تباس، رئیس لالیگا اعلام کرد اگر ویروس کرونا به شکلی در اسپانیا گسترش پیدا کند که بر روی مسابقات فوتبال در این کشور هم تاثیر بگذارد، سازمان لالیگا پروتکل‌هایی برای این وضعیت در نظر گرفته که اجرایی خواهد کرد ولی تباس در عین حال تایید کرد که بازی ال‌کلاسیکو که روز یکشنبه بین رئال مادرید و بارسلونا برگزار می‌شود از این بابت در معرض تهدید نیست و طبق برنامه برگزار خواهد شد.
3	ویروس کرونا تا کنون دست‌کم در 53 کشور شیوع پیدا کرده و تعداد کسانی که به دلیل ابتلا به آن درگذشته‌اند به 2800 نفر رسیده است.
4	تا این لحظه بر اساس اعلام رسمی دولت اسپانیا ابتلای 32 نفر در این کشور به ویروس کرونا تایید شده است.
5	درحالیکه ایتالیا در اروپا شاهد بدترین وضعیت شیوع ویروس کرونا است و این شرایط به تعویق تعداد زیادی از رقابتهای ورزشی در این کشور منجر شده، تباس می‌گوید لالیگا هم آماده است تا در صورتیکه وضعیت اسپانیا به اندازه ایتالیا جدی شود، بازی‌های لیگ اسپانیا را هم به تاخیر بیندازد.
6	اما او در عین حال گفت که فعلا بازی روز یکشنبه ال‌کلاسیکو در شهر مادرید تحت تاثیر قرار نخواهد گرفت و طبق برنامه برگزار خواهد شد.
7	رئیس لالیگا در این باره گفت:" ما تا این لحظه احتمال تعویق ال‌کلاسیکو یا بازی‌های دیگر لالیگا را بررسی نکرده‌ایم ولی ما از یکشنبه شب فعالیت کمیسیون ویروس کرونا را شروع می‌کنیم تا وضعیت را به دقت بررسی کنیم".
8	خاویر تباس در ادامه گفت:" ما برنامه‌ای برای شهرهای مختلف داریم که بر اساس آن تشخیص می‌دهیم که آیا یک بازی باید پشت درهای بسته انجام شود یا نه.
9	وضعیت شهر مادرید تا این لحظه بحرانی نبوده و در نتیجه تصمیمی برای به تعویق انداختن ال‌کلاسیکو گرفته نشده است".
