roozno_data###علم الهدی: تعطیلی نماز جمعه توجیهی ندارد؛ برای تعطیلی این هفته هم با ما مشورت نکردند / بلای [کرونا] از بلاد کفر آمده###http://roozno.com//fa/news/415914/علم-الهدی-تعطیلی-نماز-جمعه-توجیهی-ندارد-برای-تعطیلی-این-هفته-هم-با-ما-مشورت-نکردند-بلای-[کرونا]-از-بلاد-کفر-آمده###[]###2020-02-28 19:59:00###۴۱۵۹۱۴###['علم الهدی']
1
1	احمد علم الهدی امام جمعه مشهد از تعطیلی نمازجمعه و عدم برگزاری آن بدون مشورت با او انتقاد کرد.
2	حجت الاسلام سید احمد علم الهدی روز جمعه در متنی که به عنوان خطبه مکتوب منتشر کرده، آورده است: در چنین شرایطی انتظار می رود دستگاههای مسوول اقدام لازم در برخورد با این افراد را انجام دهند و مانع از آمدن فشار مضاعف بر درد بیماری مردم شوند.
3	او ادامه داده است: در حالی که شهر و کشور در قرنطینه نیست و اجتماعات در مشهد در فضای باز و صحنهای حرم به وسیله مسوولان پزشکی تجویز شده است تعطیلی فریضه الهی نماز جمعه توجیهی ندارد.
4	امام جمعه مشهد آورده است: با توجه به اینکه تولیت نماز جمعه کشور به شورای سیاست‌گذاری نماز جمعه واگذارشده است، برحسب بیانیه‌ای که اعلام شد این هفته نماز جمعه در مشهد برگزار نشد و علیرغم اینکه در این مورد از ائمه جمعه و نمایندگان ولی‌فقیه در استان‌ها نظرخواهی و مشورت نشده است، این‌جانب اطاعت کرده و نماز جمعه را برگزار نکردیم.
5	وی ادامه داد: نماز جمعه فریضه الهی است و در هیچ شرایطی نباید تعطیل شود مثلا برگزاری نماز جمعه در شهر دزفول در تاریخ هشت سال دفاع مقدس آن‌هم در بمب باران دشمن بعثی به‌وسیله عالم فقیه مرحوم آیت‌الله قاضی برگزار شد که شاهد این حقیقت است.
6	وی با اشاره به شیوع ویروس کرونا آورده است: از عزیزان ایثارگر در عرصه‌های مقاومت و مبارزه با این ویروس خطرناک مخصوصاً در مراکز قرنطینه بیماران متشکرم و در ساحت ولایتمدار امام هشتم (ع) از خداوند خواستارم سلامتی و سعادت این برادران، خواهران و عزیزانشان را برای همیشه به‌پاس این فداکاری و مجاهدت‌ها ترمیم بفرماید.
7	امام جمعه مشهد اظهار داشت: در این زمان که این بیماری به جمعی از هم‌وطنان ما تعلق‌گرفته، بدخواهان و دشمنان در بلوک استکبار غرب از این ابتلا اظهار خوشحالی می‌کنند و آن را ابزاری برای بروز کینه خود علیه ملت مسلمان ایران قرار داده‌اند، چهره دوست و دشمن امروز عیان‌تر از گذشته قابل‌تشخیص است؛ با آرزوی شفا و عافیت سریع همه مبتلایان، امیدواریم سایر مردم دین‌دار ما از بلای فرود آمده از بلاد کفر مصون و محفوظ بمانند.
8	علم الهدی با اشاره به مشکلات اقتصادی ادامه داد: در مساله تنگنای اقتصادی جامعه و فشار معیشتی در روزهای پایانی سال متأسفیم که این وضعیت نامطلوب وجود دارد و توجه کمی به دغدغه‌های دردمندانه مقام معظم رهبری صورت می‌گیرد.
9	وی آورده است: احتکار و گران‌فروشی اقلام پزشکی و مراقبتی از یک‌سو و افزایش قیمت سایر کالاها سبب شده مردم انقلابی ما با گرانی نه روزافزون، بلکه ساعت افزون روبرو باشند، در روزهای آخر سال خانواده‌ها در مضیقه‌های معیشتی قرار دارند، کارگزاران این نظام مقدس تمام همت و توان خود را برای برداشتن بار از دوش مردم به کار بگیرند.
10	باید در کنار یکدیگر باشیم و با همدلی، این روزها را پشت سر بگذاریم.
