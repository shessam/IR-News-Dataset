tabnak_data###راهی که رهبر انقلاب برای جلوگیری از اختلاس‌ها و وسوسه مسئولان نشان دادند###https://www.tabnak.ir/fa/news/979924/راهی-که-رهبر-انقلاب-برای-جلوگیری-از-اختلاس‌ها-و-وسوسه-مسئولان-نشان-دادند###['صفحه نخست', 'سیاسی']###2020-05-21 18:31:00###۹۷۹۹۲۴###['رهبر انقلاب', 'دیدار با جوانان', 'توصیه ها به جوانان', 'مسئولان کشور', 'مسئولان آینده کشور', 'راه', 'جلوگیری از اختلاس', 'وسوسه', 'مسئولان', 'اولین توصیه', 'خودسازی فردی و اجتماعی']
24@@@25
1	رهبر انقلاب در دیدار رمضانی امسال شان با جوانان، دانشجویان و طلاب نکات مهمی را ایراد کردند و با توصیه های ده گانه ای که خطاب به آنها داشتند خواهان نقش آفرینی بیشتر این قشر در مسائل و موضوعات کشور شدند.
2	تا جایی که حتی نیاز کشور را به یک دولت جوان امری غیر قابل اجتناب دانستند؛ هرچند منظور ایشان از جوان به لحاظ سنی نبود، بلکه جوان از حیث تمامی ابعاد شخصیتی، عملکردی و غیره را ملاک این مساله عنوان کردند.
3	به گزارش «تابناک»، در این مجال،طی سلسله گزارش ها و تحلیل هایی نسبت به بررسی توصیه های ده گانه رهبر انقلاب به جوانان برای ساختن آینده کشور خواهیم پرداخت.
4	ایشان در سخنان اخیرشان تاکید داشتند که جلسه دانشجویی است لکن مخاطب این جلسه صرفاً دانشجویان نیستند؛ بلکه مخاطب سخنان ایشان همه کسانی هستند که به کشورشان و جمهوری اسلامی علاقه مند هستند و می خواهند آینده آن را به بهترین شکل ممکن بسازند.
5	رهبر انقلاب در سخنان شان با یادآوری اینکه چهار میلیون دانشجو داریم که عدد بالایی است لکن تعداد کسانی که مخاطب این موضوعاتی که عرض میکنیم خواهند بود، بیشترِ جوانان هستند؛ گفتند: جوان دانشجو، جوان طلبه، جوان فارغ‌التّحصیل، جوان شاغل؛ مجموعه‌ی جوانان مخاطب این بحثها هستند.
6	اینکه ما اصرار داریم که با جوانها حرف بزنیم و بحث کنیم و از آنها بشنویم و چیزی به آنها عرض بکنیم، متأثّر از یک پیش‌فرض قطعی است و آن پیش‌فرض این است که آینده در اختیار جوانها و متعلّق به این جوانها است.
7	ایشان افزودند: شکّی نیست که در آینده‌ی میان‌مدّت، بعضاً در آینده‌ی کوتاه‌مدّت، مسئولیّت بسیاری از همین موضوعاتی را که امروز شما دارید مطرح میکنید، متوجّه به شما جوانها و مجموعه‌ی جوانهایی که امروز مخاطب این حرفها هستند خواهد شد و مدیریّتها در اختیار آنها قرار خواهد گرفت و اداره‌ی کشور به دست آنها خواهد افتاد؛ در این تردیدی نیست.
8	لذاست که بحث با جوانها و صحبت با جوانها و شنیدن از آنها و گفتن با آنها برای ما مهم است.
9	هر کسی به آینده‌ِی کشور علاقه‌مند است، ناگزیر بایستی به جوانها کمک کند برای اینکه بتوانند این آینده را به بهترین وجهی ان‌شاءالله بسازند.
10	حضرت آیت الله خامنه ای با اشاره به اینکه بخش دیگر از منطق گفتگو با جوانها هم عبارت است از نگاه به طبیعت جوانی، یادآور شدند: همیشه در مورد جوانها این قضاوت را بنده دارم طبیعت جوان، با امید، با ابتکار، با صراحت، با خطرپذیری، با خستگی‌ناپذیری همراه است و اینها برای اداره‌ی جامعه عناصر ذی‌قیمتی هستند؛ بخشی از مشکلات ما ناشی از خطرپذیر نبودن یا خسته شدن، یا عدم وجود ابتکار، یا عدم صراحت، یا ناامید بودن است؛ اینها در جوانها نیست، لذاست که ما مایلیم با این مجموعه‌ی جوان که طبعاً دارای این طبیعت هستند، بیشتر گفتگو بشود و بحث بشود.
11	اولین توصیه از مجموعه توصیه های ده گانه رهبر انقلاب به جوانان توجه به «خودسازی فردی و اجتماعی» بود.
12	ایشان در این زمینه تصریح کردند: توصیه‌ی اوّل من به شما جوانهای عزیز، چه دانشجو و چه بقیّه‌ی جوانهایی که از آنها اسم آوردم، مسئله‌ی خودسازی است؛ خودسازی خیلی مهم است؛ هم در ابعاد فردی، هم در ابعاد جمعی.
13	هم شخص خود شما باید خودسازی کنید، هم جمعتان باید به عنوان یک جمع خودسازی کند؛ خودسازی خیلی مهم است.
14	فرصت ماه رمضان فرصت خوبی است؛ اگرچه به اواخر ماه رسیدیم لکن همین چند روزی که باقی مانده، فرصت خوبی است [برای] دعا، مناجات، اُنس با قرآن؛ و رها نکردن کار ارتباط معنوی با تمام شدن ماه رمضان؛ یعنی این جور نباشد که ماه رمضان حالا چون روزه هستید و مثلاً شرایط دعا و مناجات و حال و حضور آماده است، کارهایی انجام بگیرد، ماه رمضان که تمام شد بکلّی رها بشود؛ نه، اُنس با قرآن، ارتباط با قرآن، نماز با حضور، نماز در اوّل وقت، توجّه به ادعیه که حالا من به بعضی از ادعیه هم اشاره کردم، به بعضی هم اشاره میکنم مواردی است که به نظر من برای خودسازی لازم است.
15	رهبر انقلاب درباره دلیل تاکید بر «خودسازی فردی و اجتماعی» در جوانان، ادامه دادند: این کمک میکند به شما که از لغزشگاه‌ها راحت عبور کنید، بسلامت عبور کنید.
16	لغزشگاه‌هایی وجود دارد؛ ترس، یک لغزشگاه است، تردید، یک لغزشگاه است، احساس ضعف، یک لغزشگاه است، انگیزه‌های ناسالم، یک لغزشگاه است؛ لغزشگاه‌های زیادی سر راه ما وجود دارد، بخصوص برای فعّالان مسائل اجتماعی؛ لذا اینها بیشتر به خودسازی احتیاج دارند و نیاز دارند که بُنیه‌ی روحی و معنوی خودشان را قوی کنند.
17	به نظر من وقتی بُنیه‌ی روحی‌ و معنوی‌ شما قوی شد، هم در زمینه‌ی فکر، هم در زمینه‌ی تصمیم‌گیری، هم در زمینه‌ی عمل، توانایی‌های بیشتری پیدا خواهید کرد و ما در نسل جوان به اینها نیاز داریم.
18	آنچه از این سخنان بر می اید، حضرت آیت الله خامنه ای به عنوان رهبر انقلاب در ترسیم آینده جمهوری اسلامی بر نقش جوانان تاکید زیادی دارند؛ ایشان معتقدند که گردش نخبگان اگرچه تاکنون شاید به درستی صورت نگرفته باشد، اما ناگزیر از این موضوع کار باید به جوانان سپرده شود و آنها در آینده مسئولان این کشور و جمهوری اسلامی خواهند بود و برای پیشبرد امور تصمیم گیری خواهند کرد؛ لذا از هم اکنون باید خود را مهیای این موضوع کنند.
19	اینکه ایشان شاید آینده را روشن تر از گذشته می بینند، دلیل بر این است که از حیث بالا رفتن سطح سواد، کشور ما در شرایط خوبی قرار گرفته است.
20	تاکید بر وجود 4 میلیون دانشجو در کشور بی ارتباط با این مساله نیست؛ اما نکته مهم در این مساله شاید توجه ایشان به انجام حرکت های علمی گسترده در ساختن آینده کشور متاثر از افزایش سطح سود آکادمیک آینده سازان این کشور که جوانان هستند، باشد.
21	حتی ایشان پا را فراتر از بازنشسته شدن مدیران فعلی گذاشته اند و با اشاره به طبیعت جوان که با امید، با ابتکار، با صراحت، با خطرپذیری، با خستگی‌ناپذیری همراه است؛ این موضوعات را برای اداره‌ی جامعه عناصر ذی‌قیمتی عنوان می کنند و بخشی از مشکلات ما را ناشی از خطرپذیر نبودن یا خسته شدن، یا عدم وجود ابتکار، یا عدم صراحت، یا ناامید بودن برخی مسئولان می دانند که اینها در جوانها وجود ندارد.
22	بر همین اساس است که تاکید بر شکل گیری یک دولت جوان که می توان آن را افق 1400 دانست، دارند.
23	هرچند منظور از ایشان جوان به لحاظ سنی نیست.
24	اما اولین توصیه ایشان به جوانانی که باید آینده کشور را به دست بگیرند؛ بسیار مهم است و می توان آن را تاکید بر جلوگیری از انحرافاتی که بعضا در این سال ها از ناحیه انجام اختلاس ها، رفتارهای اشتباه، بکارگیری های نابجا و غیره انجام شده، مشاهد کرد؛ دانست.
25	اینکه ایشان به جوانان تاکید می کنند که باید «خودسازی فردی و اجتماعی» بپردازند؛ تاکید بر تقویت بعد معنوی مسئولان اینده است که می تواند راه را بر خیلی از مشکلات فعلی ببندد.
26	ایشان علاوه بر اینکه توسل به ادعیه، توکل بر خدا و داشتن روحیه معنوی در بین مسئولان را برای پیشبرد امور کشور و انجام تصمیم گیری های مهم بسیار ضروری می دانند؛ تقویت روحیه معنوی از طریق خودسازی را هم راهی برای اصلاح افراد و جامعه می دانند و هم اینکه توقیت این بخش را دلیلی بر بستن راه لغزش ها و وسوسه هایی که یک مسئول را حتما تحریک خواهد کرد؛ می دانند.
27	مسیری که ایشان ترسیم کرده اند، می تواند منجر به حل بسیاری از مشکلات در جامعه و به ویزه در بین مسئولان بشود
