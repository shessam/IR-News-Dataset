asriran_1_data###راه‌اندازی سامانه‌ای برای کسب‌وکارهای متاثر از کرونا###https://www.asriran.com/fa/news/722809/راه‌اندازی-سامانه‌ای-برای-کسب‌وکارهای-متاثر-از-کرونا###['اجتماعی ']###2020-04-10 16:35:00###۷۲۲۸۰۹###['کرونا', 'کسب و کار']
7
1	وزیر ارتباطات و فناوری اطلاعات از راه‌اندازی سامانه‌ای برای کمک به کسب‌وکارها در شرایط بحرانی گسترش ویروس کرونا در کشور خبر داد.
2	به گزارش ایسنا، کسب‌وکارهای اینترنتی در سالی که گذشت، با بحران‌های زیادی روبه‌رو بودند.
3	البته بیشتر این بحران‌ها از زمان قطعی دو هفته‌ای اینترنت آغاز شد و همان زمان بسیاری از کسب‌وکارها را دچار مشکل کرد.
4	از طرفی اختلالات اینترنتی و حملات به زیرساخت‌ها هم در برهه‌ای از زمان دردسرآفرین شده بود.
5	این روزها هم کرونا تاثیر خودش را تقریبا در تمامی بخش‌ها گذاشته و تجارت الکترونیکی هم از این تاثیرات مصون نمانده‌اند.
6	از طرفی نگرانی از ویروس کرونا، مردم را به خانه ماندن تشویق کرده و اکنون اغلب افراد تا حد ممکن از حضور در مکان‌های عمومی، استفاده از ابزارهای حمل‌ونقل عمومی و مراجعه به مراکز خدماتی عمومی خودداری می‌کنند، اتفاقی که مطابق میل کسب‌وکارهایی که خود را در آستانه تعطیلی می‌بینند نیست.
7	کسب‌وکارهایی که در این چند ماه بحران‌هایی ازجمله قطعی اینترنت و حملات هکری را از سر گذرانده‌اند، اکنون با کاهش شدید فروش و مشتری روبه‌رو هستند.
8	هرچند شیوع این ویروس درمقابل به برخی از کسب‌وکارهای آنلاین که امکان ارایه خدمات به‌صورت غیرحضوری فراهم می‌کنند، رونق داده است؛ رونقی که در این شرایط شاید حتی برای خود این کسب‌وکارها هم چندان خوشایند نباشد؛ اما درمجموع بسیاری از کسب‌وکارها و حتی استارت‌آپ‌های کوچکی که در اولین گام‌های خود هستند، با مشکلاتی روبه‌رو شدند.
9	در این راستا،‌ محمدجواد آذری جهرمی وزیر ارتباطات و فناوری اطلاعات با اشاره به کسب‌وکارهایی که این روزها به دلیل شیوع کرونا، درآمدشان را از دست دادند،‌ از راه‌اندازی سامانه‌ای برای این کسب‌وکارها برای کمک به آنها خبر داد.
10	او در صفحه اینستاگرام خود نوشت: تلاش می‌کنیم سامانه‌ای بالا بیاوریم تا انفاق و مهربانی را ساده جاری کنیم.
11	بسیاری هستند که دوست دارند به کسانی که مشکل پیدا کردند، کمک کنند اما آنها را نمی‌شناسند.
12	فکر می‌کنم فضای مجازی بتواند این فاصله‌ها را کم کند و خاطره خوشی را برای همه‌ ایرانی‌ها در این شرایط دشوار رقم بزند.
