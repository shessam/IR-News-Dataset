asriran_2_data###قرار تاج و ویلموتس؛ مذاکره برای فسخ؟###https://www.asriran.com/fa/news/700990/قرار-تاج-و-ویلموتس-مذاکره-برای-فسخ###['ورزشی']###2019-11-30 12:33:00###۷۰۰۹۹۰###['تاج', 'ویلموتس']
16
1	در روزهایی که بحث بر سر فوتبال باشگاهی داغ است، آتش زیرخاکستر تیم‌ملی همچنان روشن مانده و چه‌بسا اتفاقاتی طی امروز و فردا بیفتد که همه اخبار را تحت‌الشعاع قرار دهد.
2	هر اتفاقی که برای نیمکت تیم‌ملی بیفتد خبر آن می‌تواند تا چند روز اخبار مربوط به تیم‌ملی را در حوزه ورزش و چه‌بسا در سایر حوزه‌ها داغ‌تر از هر خبر دیگری نگه دارد.
3	طبق گفته‌های علوی، سخنگوی فدراسیون فوتبال مقرر شده بود تاج و ویلموتس برای مذاکرات درخصوص ادامه همکاری سرمربی بلژیکی با یکدیگر جلسه‌ای را برگزار کنند.
4	علوی در برنامه فوتبال برتر اعلام کرد این جلسه قبل از برگزاری مراسم بهترین‌های آسیا که قرار است دوشنبه در هنگ‌کنگ برگزار شود، بین رئیس فدراسیون و سرمربی تیم‌ملی انجام شود.
5	در همین راستا قرار است تاج یکشنبه و یک روز قبل از برگزاری مراسم بهترین‌های سال آسیا در جلسه هیات‌رئیسه کنفدراسیون فوتبال شرکت کند و بر همین اساس فقط امروز برای برگزاری این جلسه باقی می‌ماند اما مکان برگزاری همچنان در هاله‌ای از ابهام قرار دارد.
6	طبق شنیده‌ها اگر این ملاقات تحت هر شرایطی در تهران برگزار نشود، در یکی از کشورهای همسایه انجام خواهد شد و تاج برای ادامه مذاکرات به بلژیک نخواهد رفت.
7	مباحث ارتباطی و مذاکرات طرفین همچنان در جریان است.
8	جالب است بدانید تا همین دیروز (روز جمعه) مکاتبات ویلموتس با فدراسیون ادامه داشته و مباحث مختلف با محوریت رایزنی بر سر خواسته‌های هر دو طرف انجام شده است.
9	این مذاکرات در هفته جاری به جمع‌بندی رسیده و تصمیم‌گیری نهایی درخصوص سرنوشت ویلموتس با تیم‌ملی براساس تاکیدات فدراسیون و برنامه‌هایی که برمبنای قرارداد وی مدنظر دارد، مشخص خواهد شد.
10	در حال حاضر نکته‌ای که از قرارداد ویلموتس با فدراسیون فوتبال مغفول‌مانده می‌توان به بحث راهبری و سرپرستی سرمربی تیم‌ملی بزرگسالان درخصوص سایر تیم‌های ملی (رده‌های سنی) اشاره کرد.
11	ویلموتس برخلاف کی‌روش در این خصوص خیلی امیدوارکننده نشان داد و به محض آغاز کارش در ایران، جلسه‌ای را برای سرمربیان تیم‌های پایه برگزار و ضمن تاکید بر همسان‌سازی تاکتیکی تیم‌های ملی، حمایت خود از این تیم‌ها را به‌نوعی اعلام کرد.
12	وی حتی بعد از 20 سال دیدار مهم بین تیم‌های ملی بزرگسالان و امید را برنامه‌ریزی کرد تا به این ترتیب امیدها را هم زیر نظر بگیرد.
13	حالا اما این موضوع که اتفاقا در راس قرارداد ویلموتس به‌صورت پررنگ به آن اشاره شده از سوی کادرفنی تیم‌ملی مورد بی‌توجهی قرار گرفته و رفته‌رفته این عدم توجه مشهود شده تا جایی که قرار است در جلسه پیش‌روی وی با تاج، فدراسیون نسبت به این موضوع تاکیدات ویژه‌ای داشته باشد و اتفاقا نسبت به تعهد به تیم‌های ملی رده‌های سنی به‌خصوص تیم امید توسط ویلموتس اهمیت این موضوع را به وی هشدار دهد.
14	امیدها قرار است از دی‌ماه امسال در جریان رقابت‌های انتخابی المپیک 2020 توکیو در تایلند به میدان بروند.
15	بر همین اساس یکی از پیش‌شرط‌های ادامه همکاری با ویلموتس، همکاری و همراهی وی با تیم امید در مسابقات مذکور و سپس حمایت و توجه او از سایر تیم‌های رده‌های سنی در اردوها و مسابقات بعدی یاد شده و تاج نسبت به این موضوع تاکید ویژه‌ای خواهد داشت.
16	ویلموتس می‌خواهد خیالش نسبت به دریافتی‌های بعدی راحت شود و تاج نیز می‌خواهد پیش‌شرط‌هایش برای ادامه همکاری به اضافه حضور پررنگ سرمربی تیم‌ملی در تهران (بخوانید پروازی‌نبودن) از جانب سرمربی بلژیکی رعایت شود.
17	در همین راستا نیز مفادی در قرارداد وجود دارد که اگر به هر دلیلی طرفین برای ادامه همکاری به توافق نرسند، این قرارداد با کمترین ضرر و زیان مالی به سود فدراسیون فوتبال فسخ خواهد شد.
