asriran_2_data###مسابقه فوتبالی که با 16 کشته به پایان رسید!###https://www.asriran.com/fa/news/707761/مسابقه-فوتبالی-که-با-16-کشته-به-پایان-رسید###['خواندنی ها و دیدنی ها']###2020-01-08 11:20:00###۷۰۷۷۶۱###['مسابقه فوتبال', 'فوتبال خونین']
7@@@8
1	یک بازی فوتبال دوستانه به مناسبت سال نو بین تیم‌های نماینده دو کارتل رقیب در زندان مکزیک، بعد از یک تکل جنجالی به جنگ مسلحانه تبدیل شد و با مرگ چندین نفر به پایان رسید.
2	صد‌ها مجرم خطرناک از شش کارتل اصلی موادمخدر مکزیک، بیش از یک دهه است که در «Cieneguillas» حبس هستند که یک زندان با امنیت متوسط در مکزیک است.
3	رئیس زندان در تلاش برای کاهش تنش رقابت بین این تشکل‌های جنایتکار، یک بازی فوتبال دوستانه بین تیم‌های نماینده «لس زتاس» و «کارتل خلیج» ترتیب داد، اما چیزی که قرار بود یک جشن دوستانه باشد، ناگهان به تیراندازی مرگباری تبدیل شد.
4	زندانیان بعد از اینکه یک روز کامل اجازه ملاقات با خانواده‌هایشان را داشتند، در حیاط زندان جمع شدند تا بازی فوتبال بین اعضای لس زتاس و کارتل خلیج را تماشا کنند.
5	منابع خبری محلی گزارش دادند که همه چیز خوب پیش می‌رود تا اینکه یک تکل جنجالی در محوطه جریمه یکی از تیم‌ها باعث شد برخی زندانیان آنقدر عصبانی و تحریک شوند که اسلحه‌هایشان را بیرون کشیده و به رقبای خود تیراندازی کنند.
6	‌هیچکس دقیقا نمی‌داند که اسلحه‌ها چطور وارد زندان شدند، اما ظاهرا برخی از تیراندازان حتی تفنگ‌هایی با لوله بلند هم به همراه داشتند.
7	سه ساعت طول کشید تا نیرو‌های گارد ملی و کارکنان زندان شورشی را سرکوب کنند که ۱۶ کشته و ۵ مجروح به جا گذاشت.
8	در بررسی‌های بعدی چهار سلاح گرم، چندین چاقو، چکش و تلفن همراه هم کشف و توقیف شد.
9	دو روز بعد از این مسابقه فوتبال خونین، یکی از اعضای کارتل خلیج توسط باند خودش به قتل رسید.
10	مدت هاست که مسئولان تلاش می‌کنند تا صلح را میان بیش از هزار زندانی این زندان برقرار کنند، اما هنوز موفق نشده اند.
