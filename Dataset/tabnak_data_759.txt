tabnak_data###مخالفت روسیه با بیانیه سازمان ملل درباره آتش بس در ادلب / دیدار مقام پارلمانی آمریکا با سرکرده شبه نظامیان «قسد» در شمال سوریه/ پیام برجامی وزیر خارجه اتریش به ایران/ اظهارات عادل الجبیر در مورد کانال ارتباطی مخفی با ایران###https://www.tabnak.ir/fa/news/960431/مخالفت-روسیه-با-بیانیه-سازمان-ملل-درباره-آتش-بس-در-ادلب-دیدار-مقام-پارلمانی-آمریکا-با-سرکرده-شبه-نظامیان-قسد-در-شمال-سوریه-پیام-برجامی-وزیر-خارجه-اتریش-به-ایران-اظهارات-عادل-الجبیر-در-مورد-کانال-ارتباطی-مخفی-با-ایران###['صفحه نخست', 'بین\u200cالملل']###2020-02-20 09:55:00###۹۶۰۴۳۱###['تحولات خاورمیانه', 'تحولات سوریه', 'تحولات عراق', 'تحولات یمن', 'ایران و آمریکا', 'برجام', 'اروپا']
1@@@2
1	دیدار مقام پارلمانی آمریکا با سرکرده شبه نظامیان «قسد» در شمال سوریه، پیام برجامی وزیر خارجه اتریش به ایران، اظهارات عادل الجبیر در مورد کانال ارتباطی مخفی با ایران و درگیری شدید کرد‌ها با شبه نظامیان وابسته به ترکیه در شمال سوریه، از جمله مهم‌ترین خبر‌ها و رویداد‌های مرتبط با خاورمیانه در ۲۴ ساعت گذشته بوده اند.
2	در این میان، باید به مخالفت روسیه با بیانیه سازمان ملل درباره آتش بس در ادلب نیز اشاره کرد.
3	به گزارش «تابناک»؛ شبکه اسکای نیوز به نقل از منابع دیپلماتیک بلندپایه از مخالفت روسیه با بیانیه سازمان ملل درباره آتش بس در شمال غربی سوریه خبر داد.
4	بر اساس این گزارش، روسیه با بیانیه شورای امنیت سازمان ملل که خواستار آتش بس در ادلب شده مخالفت کرده است.
5	«رالف آبراهام»، رئیس کمیسیون امور تسلیحاتی کنگره آمریکا به همراه هیأتی در سفری غیرقانونی به شمال سوریه با «مظلوم عبدی»، فرمانده شبه نظامیان کُرد موسوم به «نیروهای دموکراتیک سوریه» (قسد) دیدار و گفت‌وگو کرد.
6	بر اساس بیانیه‌ای که «قسد» در صفحه فیس‌بوک خود منتشر کرده، این مقام آمریکایی طی سفر به شمال سوریه از چند شهر این کشور از جمله شهر «رقه» دیدن و از اقدامات شبه‌نظامیان نیروهای دموکراتیک سوریه در شمال این کشور تقدیر و تشکر کرده است.
7	آبراهام طی این دیدار بر ادامه حمایت‌های تسلیحاتی و سیاسی ایالات متحده آمریکا از شبه نظامیان کرد سوریه تأکید کرده است.
8	حمایت‌های تسلیحاتی آمریکا از شبه‌نظامیان کُرد سوریه طی سال‌های گذشته، منجر به تنش و تیرگی روابط بین آنکارا و واشنگتن شده است.
9	ترکیه این شبه‌نظامیان را امتداد گروهک حزب کارگران کردستان (پ.
10	ک.
11	ک)، و مظلوم عبدی (با نام سازمانی شاهین جیلو) را از اعضای این گروهک می‌داند و در لیست سیاه خود قرار داده است.
12	دیپلمات‌های ارشد آلمان و اتریش چهارشنبه شب، بر ادامه تلاش‌ها برای حفظ برجام و مخالفت با راهبرد فشار حداکثری امریکا بر ایران تاکید کردند و وزیر خارجه اتریش گفت، برای حفظ توافق هسته‌ای ایران با ۱+۵، روز‌های آتی عازم تهران می‌شود.
13	به گزارش «آسوشیتدپرس»، «آلکساندر شالنبرگ» وزیر خارجه اتریش، پس از دیدار با همتای آلمانی خود در «برلین» گفت، متعاقب دیدار با «جوزپ بورل» مسئول سیاست خارجی اتحادیه اروپا، روز‌های شنبه و یکشنبه آینده عازم تهران می‌شود تا پیام اتحادیه اروپا را به اطلاع مقامات ارشد ایران برساند.
14	وزیر خارجه اتریش در این زمینه توضیح داد: «تکرار نقطه نظرات ما مهم است.
15	گفتن یک بار آن‌ها به ایرانی‌ها کافی نیست.
16	»به نوشته این منبع خبری، «هایکو ماس» وزیر خارجه آلمان نیز در این زمینه گفت: «باید با انجام هرگونه تلاش به تنش زدایی کمک کنیم.
17	»این دیپلمات ارشد آلمانی با استقبال از سفر وزیر خارجه اتریش به ایران نیز تاکید کرد: «راهبرد فشار حداکثری از نظر ما امیدوار کننده نیست، اما ما فشار‌ها را بر ایران افزایش داده‌ایم.
18	»«عادل الجبیر» وزیر مشاور دولت سعودی در امور خارجه، بار دیگر ادعا‌های قبلی کشورش علیه جمهوری اسلامی ایران را مطرح کرد.
19	شبکه خبری «العربیه» به نقل از الجبیر گزارش داد، «کانال‌های ارتباطی مخفیانه‌ای با ایران نداریم.
20	موضع ما در قبال ایران مشخص است و علنی آن را اعلام می‌کنیم».
21	وی ضمن نادیده گرفتن جنایات سعودی علیه مردم یمن ـ که ناقض حقوق بین‌المللی و قطعنامه‌های سازمان ملل است ـ گفت: «از ایران می‌خواهیم به عرف و حقوق بین‌الملل و اصل احترام گذاشتن به حاکمیت سایر کشورها، پایبند باشد».
22	این مسئول سعودی بدون اشاره به کمک‌های تسلیحاتی و مالی ریاض به تروریست‌های حاضر در سوریه و عناصر مزدور این کشور در یمن، ادعا کرد که ایران باید «دست از حمایت تروریسم بردارد، فراهم کردن موشک‌های بالستیک برای تروریست‌ها را متوقف کند و به حسن همجواری در خلیج [فارس] متعهد باشد».
23	الجبیر ضمن ادعای تکراری لزوم تغییر رفتار ایران، گفت:«پیامی که فرستادیم، علنی است؛ مبنی بر تغییر سیاست ایران و تعهد به نظام بین‌الملل».
24	وی در بخش دیگری از اظهارات خود، ضمن نادیده گرفتن تلاش‌های سعودی برای عادی‌سازی روابط با رژیم صهیونیستی، ادعا کرد که درباره طرح «معامله قرن»، تصمیم پایانی بر عهده مردم فلسطین است.
25	این مسئول سعودی در پایان ادعا کرد: «این توافق چیزی است که می‌توان آن را پذیرفت یا نه، ولی موضع سعودی از زمان پادشاه عبدالعزیز، حمایت از تصمیم فلسطین است».
26	معامله قرن طرح صلح تحمیلی آمریکا علیه مردم فلسطین است که هشتم بهمن ماه، علنی شد.
27	این در حالی است که عربستان سعودی تلاش‌های بسیاری برای عادی‌سازی روابط فلسطین و رژیم صهیونیستی انجام داده است.
28	منابع سوری از درگیری‌های شدید میان شبه نظامیان وابسته به ترکیه و نیرو‌های سوریه دموکراتیک در حومه تل تمر در استان حسکه خبر دادند.
29	این درگیری‌ها زمانی رخ داد که شبه نظامیان وابسته به ترکیه به مواضع نیرو‌های سوریه دموکراتیک در ام الکیف و تل طویله حمله کردند.
30	از سوی دیگر، محور‌های الصیاده، ام عدسه، العریمه و العوسجلی در شمال غرب شهر منبج هم شاهد درگیری شدید و حملات توپخانه‌ای ارتش ترکیه است.
31	منابع سوری از تلفات میان طرفین خبر دادند.
