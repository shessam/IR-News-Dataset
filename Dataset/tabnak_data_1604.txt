tabnak_data###جزئیات مذاکرات استراتژیک آتی میان بغداد و واشنگتن از زبان سفیر آمریکا / ادعای مقام آمریکایی در مورد دست داشتن ایران در ناآرامی‌های ایالات متحده / واکنش تند پامپئو به توئیت ظریف درباره نژادپرستی آمریکا / انتصاب پنج استاندار جدید برای استان‌های سوریه###https://www.tabnak.ir/fa/news/981763/جزئیات-مذاکرات-استراتژیک-آتی-میان-بغداد-و-واشنگتن-از-زبان-سفیر-آمریکا-ادعای-مقام-آمریکایی-در-مورد-دست-داشتن-ایران-در-ناآرامی‌های-ایالات-متحده-واکنش-تند-پامپئو-به-توئیت-ظریف-درباره-نژادپرستی-آمریکا-انتصاب-پنج-استاندار-جدید-برای-استان‌های-سوریه###['صفحه نخست', 'بین\u200cالملل']###2020-06-01 08:00:00###۹۸۱۷۶۳###['تحولات خاورمیانه', 'تحولات سوریه', 'تحولات عراق', 'تحولات یمن', 'ایران و آمریکا', 'برجام', 'اروپا', 'روسیه', 'چین', 'کروناویروس']
1@@@2
1	ادعای مقام آمریکایی در مورد دست داشتن ایران در ناآرامی‌های ایالات متحده، واکنش تند پامپئو به توئیت ظریف درباره نژادپرستی آمریکا، انتصاب پنج استاندار جدید برای استان‌های سوریه و خنثی سازی طرح تروریستی داعش در چند استان عراق، از جمله مهم‌ترین خبر‌ها و رویداد‌های مرتبط با خاورمیانه در ۲۴ ساعت گذشته بوده اند.
2	در این میان، باید به جزئیات مذاکرات استراتژیک آتی میان بغداد و واشنگتن از زبان سفیر آمریکا نیز اشاره کرد.
3	به گزارش «تابناک»؛ متیو تولر، سفیر آمریکا در بغداد بر همکاری کشورش با عراق در قالب توافقنامه چارچوب استراتژیک امضا شده میان دو کشور تأکید و اعلام کرد، در مذاکرات استراتژیک میان دو طرف در ماه ژوئن همه مسائل سیاسی، اقتصادی، فرهنگی، آموزشی و علمی بررسی خواهد شد.
4	تولر افزود: طی هفته‌های آتی همکاران من جداگانه پیرامون چگونگی بررسی توافق نامه چارچوب استراتژیک بحث و تبادل نظر خواهند کرد.
5	آمریکا و عراق در همه زمینه‌های سیاسی، اقتصادی، فرهنگی، آموزشی و علمی روابط دوجانبه دارند و این همکاری تنها به کمک‌های امنیتی منحصر نمی‌شود.
6	وی ادامه داد، همکاری‌های میان دو طرف در بخش اقتصادی شامل جذب هیات‌های تجاری، سرمایه‌گذاری آمریکا در عراق و کمک به این کشور خواهد بود تا در بخش انرژی مستقل شود.
7	در بخش سیاسی نیز برنامه‌های مربوط به تقویت حقوق بشر و عدالت مورد بررسی قرار خواهد گرفت.
8	تولر در پایان گفت: بنابراین شراکت و همکاری میان دو کشور تنها به بخش امنیتی محدود نمی‌شود و واشنگتن مشتاق برگزاری این گفت‌وگوی استراتژیک با هدف تقویت همکاری‌ها در تمامی بخش‌های مذکور است تا چالش‌های متعددی که عراق همچنان با آنها روبروست حل و فصل شوند.
9	قرار است این مذاکرات در سه بخش سیاسی، نظامی و اقتصادی در سطحی پایین‌تر از وزرای امور خارجه آمریکا و عراق طی روزهای دهم و یازدهم ژوئن برگزار شود.
10	مشاور امنیت ملی کاخ سفید در گفت‌وگو با یکی از رسانه‌های این کشور مدعی تلاش ایران، روسیه و چین در افزایش ناآرامی‌ها در ایالات متحده شد.
11	«رابرت اوبرین» مشاور امنیت ملی کاخ سفید روز یکشنبه در گفت‌وگو با شبکه خبری «ای بی سی نیوز» در پاسخ به سوال مجری برنامه در زمینه نحوه مقابله با مخالفان آمریکا همچون چین و روسیه و تلاش ‌آن‌ها در ایجاد ناآرامی‌های بیشتر در این کشور گفت: ممکن است فعالان روس چنین اقداماتی را در ایالات متحده انجام می‌دهند.
12	وی در بخش دیگری افزود، ممکن است آمریکا اختلافات سیاسی داشته باشد اما قبلا این بحران‌ها پشت سر گذاشته شده و ایالات متحده بر آن‌ها غلبه خواهد کرد.
13	اوبرین درباره ایران نیز مدعی شد: «بله، به ایران نگاه کنید، این کشور به یقین در اینجا مشغول فعالیت است.
14	شما این را می‌دانید.
15	ما ابزارهایی در جعبه ابزار خود داریم.
16	ما در حال همکاری نزدیک با متحدان خود هستیم.
17	من با همکارانم، مشاوران امنیت ملی تلفنی گفت‌وگو می‌کنم و در روزهای آینده آنها را ملاقات خواهم کرد.
18	»این مقام ارشد آمریکایی در ادامه به برخی اقدامات انجام شده کشورش در تقابل با چین به ویژه موضوع هنگ‌کنگ اشاره کرد و گفت که دولت آمریکا در حال بررسی روابط با هنگ‌کنگ و چین است.
19	«مایک پامپئو»، وزیر امور خارجه آمریکا روز دوشنبه با عصبانیت به توئیت «محمد جواد ظریف»، وزیر امور خارجه ایران درباره تظاهرات‌های ضدنژادپرستانه در آمریکا واکنش نشان داده است.
20	ظریف در توئیتی با اشاره به نام تشکلی به نام «زندگی سیاه‌پوستان اهمیت دارد»، از وضعیت وخیم زندگی سیاه‌پوستان در این کشور انتقاد کرده و در توئیتی نوشته است: «بعضی‌ها فکر نمی‌کنند "زندگی‌ سیاه‌پوستان اهمیت دارد".
21	قابل توجه کسانی از ما که این موضوع را مهم می‌دانند: زمان آن است دنیا با نژادپرستی مقابله کند؛ جهان علیه نژادپرستی.
22	»وزیر خارجه آمریکا برای پاسخ به این توئیت به ادعاهای بی‌اساس و اثبات‌نشده‌ روی آورده و با خطاب قرار دادن ظریف ادعا کرده است: «شما همجنس‌گراها را دار می‌زنید، زنان را سنگسارو یهودی‌ها را نابود می‌کنید.
23	»بشار اسد رئیس جمهور سوریه با صدور حکمی، عزل و نصب های جدیدی در پُست های مربوط به استانداری های استان های این کشور انجام داد.
24	رئیس جمهور سوریه در این حکم، پنج استاندار جدید برای استان های حمص، السویداء، القنیطره، درعا و الحسکه تعیین کرد.
25	بر اساس این گزارش، «بسام ممدوحبارسیک» به عنوان استاندار حمص، «همام صادق دبیات» به عنوان استاندار السویداء و «محمد طارق زیاد کریشاتی» به عنوان استاندار القنیطره انتخاب شدند.
26	هم چنین «مروان ابراهیم شربک» به عنوان استاندار درعا و «غسان حلیم خلیل» به عنوان استاندار الحسکه انتخاب شدند.
27	رئیس مرکز "صقور" و مدیرکل مرکز اطلاعات و مبارزه با تروریسم وزارت کشور عراق در گفتگو با شبکه تلویزیونی سومریه نیوز این کشور فاش کرد: طرح تروریستی خطرناک داعشی‌ها که قصد داشتند آن را در بصره و چند استان دیگر اجرا کنند، ناکام ماند.
28	البصری در این رابطه اظهار کرد: پس از شناسایی یک گروهک تروریستی در استان بصره و بازداشت دو تن از اعضای آن که مسئول ارتباط‌گیری مجدد با داعشی‌های جدا و فراری از استان‌های آزاد شده بودند، این طرح تروریستی خنثی شد.
29	رئیس مرکز "صقور" و مدیرکل اطلاعات و مبارزه با تروریسم وزارت کشور عراق تاکید کرد: برای تروریست‌هایی که بازداشت شدند، پرونده‌های تروریستی باز شده و آنها به مشارکت در عملیات‌های تروریستی علیه نیروهای مسلح، پیشمرگ‌ها و حشد شعبی، ایجاد کمین و همچنین بازداشت و شکنجه شهروندان در دوره تسلط داعش بر مناطق اشغالی سال ۲۰۱۴ در نینوا، الرمادی و صلاح‌الدین متهم شدند.
30	وی در ادامه گفت: مرکز "صقور" و مدیریت اطلاعات و مبارزه با تروریسم وزارت کشور عراق در راستای عمل به دستورات مصطفی الکاظمی، فرمانده کل نیروهای مسلح کشور و پیگیری‌های عثمان الغانمی، وزیر کشور دست به عملیاتی محرمانه و برق‌آسا زد که در نتیجه آن چند عملیات تروریستی علیه بغداد و دیگر استان‌ها و نیز اقلیم کردستان عراق خنثی شدند.
