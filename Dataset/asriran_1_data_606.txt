asriran_1_data###سفر به کدام استان ها ممنوع است؟###https://www.asriran.com/fa/news/717558/سفر-به-کدام-استان-ها-ممنوع-است###['اجتماعی ']###2020-03-07 12:22:00###۷۱۷۵۵۸###['سفر', 'کرونا']
13
1	نوروز ۹۹ مردم ایران به دلیل ورود ویروسی به نام کرونا باید سال متفاوتی را سپری کنند چرا که این بیماری زودتر از مسافران در استان های مختلف جا خوش کرده و به همین دلیل سفر تا اطلاع ثانوی ممنوع است.
2	هر چند که مردم ایران به رسم هر ساله برای گذراندن تعطیلات نوروزی برنامه ریزی کرده و سفر را یکی از موارد ضروری این ایام می دانند اما امسال با توجه به شیوع ویروس کرونا تمامی مراکز اقامتی و گردشگری در استان های مختلف تعطیل بوده و در مبادی ورودی بسیاری از شهرها نیز ممنوعیت تردد اعمال می شود.
3	در این گزارش به برخی از استان ها که اعلام کرده اند پذیرای میهمانان نوروزی نیستند و تردد به داخل شهرها نیز امکان پذیر نیست اشاره می شود، البته هر لحظه به تعداد این شهرها اضافه می شود و مسوولان بهترین راه برای کنترل بیماری کرونا را سفر نکردن و ماندن در خانه می دانند.
4	اولین تصمیم برای جلوگیری از تردد خودروها و مسافران به استان ها و شهرهای شمالی کشور گرفته شد به گونه ای که فرمانده انتظامی مازندران اعلام کرد که مبادی ورودی جاده‌های این استان از پنجشنبه شب بر روی تردد خودروهای غیربومی بسته شده و تا اطلاع بعدی همچنان بسته باقی خواهد ماند.
5	سردار سیدمحمود میرفیضی گفت: به منظور جلوگیری از شیوع بیماری کرونا، تمامی محورهای ورودی استان مازندران شامل محور هراز، کندوان، فیروزکوه، گلوگاه، کیاسر، رامسر و همچنین آزادراه تهران شمال تا اطلاع بعدی مسدود است.
6	هراز، کندوان، بزرگراه شمال و فیروزکوه در غرب مازندران جاده های منتهی به پایتخت و غرب کشور است، جاده کیاسر ارتباط میان استان سمنان و مازندران را برقرار می کند و جاده گلوگاه نیز علاوه بر هدایت ترافیک استان های شرقی، مسیر فرعی ارتباطی میان استان مازندران و سمنان و از آن طریق با خراسان و دیگر مناطق محسوب می شود.
7	مازندران بر اساس گزارش رسمی وزارت بهداشت در صدر استان های آلوده به ویروس کرونا قرار دارد به گونه ای که تا عصر روز جمعه ۱۶ اسفند ماه ابتلای ۳۰۱ بیمار به کرونا تایید شده ، ۱۵ نفر جان باختند و حدود ۸۰۰ نفر هم مشکوک به بیماری در مراکز درمانی و بیمارستان ها بستری هستند.
8	با ابتلای ۱۰۴ نفر در استان گلستان به کرونا و قرار گرفتن در رده نهمین استان از لحاظ فراگیرشدن این بیماری موجب اتخاذ تصمیمات جدید توسط مسوولان گلستان برای مهار این ویروس از جمله بستن جاده‌های ورودی بر روی مسافران شد.
9	معاون سیاسی، امنیتی و اجتماعی استاندار گلستان اعلام کرد که ورود خودرو با پلاک غیربومی به این استان‌ تا اطلاع بعدی ممنوع است.
10	عبدالرضا چراغعلی اظهار داشت: این تصمیم با هدف کمک به مهار کرونا گرفته شده و انتظار داریم هم‌میهمان با درک دشواری این روزهای سخت، گلستان را به عنوان مقصد سفر انتخاب نکنند.
11	استان گیلان نیز از شانزدهم اسفند تصمیم گرفت ورودی های استان خود را ببندد؛ رئیس پلیس راه فرماندهی انتظامی گیلان گفت: از ساعت ۱۰:۳۰ دقیقه روز جمعه ورود خودروها به استان ممنوع شده است.
12	به گفته سرهنگ محمدپور، با توجه به شیوع کرونا در گیلان، ورود خودروها از مبادی ورودی به استان به غیر از حاملان مواد سوختی و فاسد شدنی و غذایی و امدادی ممنوع شده است تا از گسترش بیشتر آن به سایر نقاط جلوگیری شود.
13	گیلان از کانون های اصلی شیوع بیماری کرونا در ایران است و وزارت بهداشت ابتلای ۴۲۴ نفر به این بیماری را در این استان تایید کرده است.
14	شهروندان بروجردی هم خواستار کاهش تردد گردشگران به این شهر شدند و احمد گودرزیان معاون برنامه ریزی و اقتصادی فرمانداری بروجرد اعلام کرده است که با توجه به شیوع ویروس کرونا تاکنون برنامه ریزی برای ستاد اسکان مسافران نوروزی انجام نشده است.
15	سید موسی خادمی استاندار لرستان با توجه به شیوع ویروس کرونا و افزایش احتمالی تعداد مبتلایان اعلام کرد که به هیچ‌وجه پذیرای مسافران نوروزی نخواهیم بود و هیچگونه تسهیلاتی ارایه نخواهیم داد و نهادها و ارگان های مرتبط هم پذیرش نخواهند داشت.
16	بر اساس تصمیم استانداری آذربایجان غربی، به منظور کنترل ملی کرونا، ورود مسافر به استان ممنوع است و هتل ها و اماکن گردشگری از پذیرش مسافران خودداری می کنند.
17	همچنین بر خلاف سال های گذشته که مدارس پذیرای فرهنگیان سراسر کشور بودند، امسال هیچ مدرسه در استان آذربایجان غربی مهیای پذیرش نیست.
18	زدن چادر و کمپ در محیط های شهری نیز ممنوع اعلام شده است.
19	امید قادری مدیرکل میراث فرهنگی، گردشگری و صنایع دستی استان کرمانشاه نیز گفته است : تمام اماکن و محوطه‌های تاریخی و موزه‌های این استان به علت شیوع ویروس کرونا در ایام نوروز ۹۹ تعطیل است.
20	استاندار کرمانشاه نیز اعلام کرد: باتوجه به شیوع بیماری کرونا در کشور، کرمانشاه امسال نمی‌تواند میزبان مهمانان نوروزی باشد و امکاناتی در اختیار آنها قرار دهد.
21	هوشنگ بازوند اظهار داشت: در راستای جلوگیری از شیوع بیماری کرونا تمام کمپ های اقامتی مهمانان نوروزی در کرمانشاه تعطیل و آموزش و پرورش و دیگر ارگان‌ها نیز نمی توانند مهمانسرا در اختیار گردشگران قرار دهند.
22	بر اساس آخرین آمار اکنون ۷۷ بیمار مشکوک به کرونا در بیمارستان‌های استان بستری هستند و تاکنون آزمایش‌ کرونا ۲۷ بیمار در استان مثبت اعلام شده که سه نفر از آنان فوت کرده است.
23	در ایلام نیز با توجه به شناسایی ۲ مورد جدید ابتلا به کرونا که آمار کنونی مبتلایان در این استان را به ۱۳ نفر رسانده است استاندار این استان اعلام کرد: برای پیشگیری، کنترل و مقابله با کرونا پذیرش و اسکان مسافران نوروزی در قالب کمپ، مدارس، ورزشگاه‌ها، مهمانسراها، مسافرخانه‌ها و امثال آن ممنوع است.
24	قاسم سلیمانی دشتکی اظهار داشت: باتوجه به شیوع بیماری کرونا، برنامه های ستاد تسهیل مسافران نوروزی لغو شده است و فعالیت این ستاد در ذیل ستاد پیشگیری و مبارزه با این بیماری و در راستای جلوگیری از ورود مسافران به استان در ایام نوروز سمت و سو می یابد.
25	با افزایش شمار مبتلایان به کرونا در استان هرمزگان به ۲۷ مورد و مشکوک بودن ۲۱۸ نفر و سیر صعودی مبتلایان استاندار هرمزگان اعلام کرد: بنا به درخواست دانشگاه علوم پزشکی استان برای پیشگیری و مقابله با بیماری کرونا ، گردشگر در هرمزگان پذیرفته نمی شود و تا اطلاع ثانوی به گردشگران در استان، خدمات ارائه نخواهد شد.
26	فریدون همتی اظهار داشت: از مردم هرمزگان هم می‌خواهیم تا به استان هایی که این ویروس در آنها آلودگی بیشتری دارد، مسافرت نکنند تا دامنه آلودگی این ویروس کاهش یابد.
27	رییس ستاد استانی مدیریت کرونا در هرمزگان نیز گفت: تمامی ورودی های زمینی، هوایی و دریایی استان کنترل و محدودیت‌ها اعمال می شود و در خصوص ممنوعیت سفر به استان پیگیر تصمیم های ملی هستیم که نتایج آن اطلاع رسانی خواهد شد.
28	از آنجا که تاکنون ۱۸۳ بیمار مبتلا به ویروس کرونا در استان اصفهان به جز شهرستان‌های کاشان و آران و بیدگل شناسایی شده‌ و تاکنون ۱۱ نفر از بین آنها فوت کرده‌اند.
29	با توجه به این وضعیت استاندار اصفهان اعلام کرد که با ابلاغ تعطیلی مهمانسراهای ادارات از ورود میهمان به این مراکز جلوگیری می‌شود.
30	عباس رضایی اضافه کرد: پس از غربالگری افراد مشکوک به مراکز درمانی هدایت یا از ورود افراد غیر بومی که به دلایل غیر ضروری به استان سفر کردند، جلوگیری می‌شود.
31	در راستای پیشگیری از شیوع کرونا، ستاد مقابله با ویروس کرونای خراسان‌رضوی تصویب کرد که این استان پذیرای مسافران نوروزی نخواهد بود و این محدودیت را در مبادی ورودی استان نیز اعمال خواهد کرد.
32	این ستاد همچنین اعلام کرد که از هم‌اکنون تا پایان ایام تعطیلات نوروزی، این استان پذیرای میهمانان نبوده و هیچ گونه سرویس‌دهی در مراکز اسکان موقت نظیر مدارس وکمپ‌ها صورت نخواهد پذیرفت.
33	بر اساس آمار وزارت بهداشت و درمان تاکنون آزمایش ۸۹ بیمار مبتلا به ویروس کرونا در خراسان رضوی مثبت شده است که دانشگاه علوم پزشکی مشهد با ۵۱ نفر بیشترین آمار را در بین دانشگاهها و دانشکده های علوم پزشکی این استان دارد.
34	گناباد، طرقبه و شاندیز از دیگر نقاطی هستند که مسوولان آنها اعلام کرده اند که از پذیرش مسافران تا عادی شدن شرایط و کاهش شیوع ویروس کرونا معذور هستند و هیچ گونه خدمات رفاهی و اقامتی در اختیار مسافران قرار نمی گیرد.
35	با توجه به اینکه استان قم نقطه آغاز ورود کرونا است مسوولان تاکید کرده اند که مردم به هیچ وجه به این استان سفر نکنند به گونه ای که بخشدار بخش کهک اعلام کرد که برای جلوگیری از شیوع ویروس کرونا، از جمعه ۱۶ اسفند ماه از ورود و همچنین توقف گردشگران و مسافران به بوستان‌های شهر کهک جلوگیری به عمل می‌آید و بوستان لاله نیز بسته می شود.
36	ابوالفضل خوبرو اضافه کرد: این تصمیم شامل تمام روستاهای گردشگری این بخش می‌شود و از ورود گردشگران به مناطق توریستی برای کنترل شیوع ویروس کرونا جلوگیری خواهد شد.
37	فرماندار قم نیز در این شرایط با اشاره به روند صعودی ابتلا به ویروس کرونا، گفت: برای کنترل و مقابله با شیوع این بیماری مردم تا پایان تعطیلات باید از سفرهای درون استانی خودداری کنند.
38	مرتضی حیدری اضافه کرد: قرنطینه خانگی و خودداری از سفرهای درون استانی باید بیش‌ازپیش مورد توجه مردم قم باشد.
39	در قم تاکنون دست‌کم ۳۰ تن جان خود را به دلیل ابتلا به ویروس کرونا ازدست‌داده‌اند و بیش از یک هزار نفر مبتلا و یا مشکوک به ابتلای به ویروس کرونا در مراکز درمانی این استان بستری هستند.
40	با توجه به ابتلای ۸۱ نفر در فارس به ویروس کرونا قائم مقام ستاد خدمات نوروزی استان فارس بر انجام نشدن سفرهای نوروزی در شرایط فعلی تاکید کرد و گفت: توصیه ما به پیروی از مقامات بهداشت و سلامت کشور این است که مردم جهت حفظ سلامتی خود، در ایام عید از سفر پرهیز کنند.
41	ظفر افشون اظهار داشت: استان فارس از نظر شیوع ویروس کرونا وضعیت بهتری نسبت به سایر استان ها دارد و در تلاشیم این وضعیت را حفظ کنیم، از این رو، توصیه اکید می شود مردم از سفر به نقاط دیگر در ایام عید پرهیز کنند.
42	همچنین بر اساس تصمیم مسوولان به منظور پیشگیری و مقابله با این ویروس تمام اماکن گردشگری، تاریخی و اقامتی استان فارس تا اطلاع ثانوی تعطیل هستند و به گفته معاون استاندار فارس هرگونه فعالیت گردشگری در استان ممنوع است و هتل ها، مهمان پذیرها، مدارس و مسافرخانه ها و سایر اماکن نیز تعطیل است، همچنین تمامی فعالیت ها و برنامه ریزی های آژانس های مسافرتی، دفاتر گردشگری و خدمات توریستی تعطیل خواهد بود و در صورت مشاهده هرگونه فعالیت، برخورد قانونی صورت می گیرد.
43	معاون سیاسی، امنیتی و اجتماعی استاندار یزد نیز از مردم دیگر استانها خواست یزد را بعنوان مقصد سفر انتخاب نکنند چون هیچ اقامتگاه و هتل و مهمانپذیری، حق پذیرش مسافر ندارد.
44	احمد ترحمی گفت: این تصمیم با توجه به وضعیت بحرانی استان یزد در شیوع بیماری کرونا و نگرانی شدید از تشدید این وضعیت اتخاذ شده است.
45	وی افزود: تمامی این اماکن از پذیرایی و اسکان و اقامت مسافرین معذور و تمام اماکن تاریخی، موزه ها و کمپ های گردشگری، تعطیل و مراکز اقامتی، هتل ها، مهمانسراها، مهمان پذبرها و کمپ های گردشگری از پذیرش و اسکان مسافرین معذور هستد.
46	به گفته وی امکان اقامت در بومگردی های سنتی و خانه های مسافر و سوییت های شخصی نیز به هیچ وجه مقدور نیست از این رو استان یزد را به عنوان مقصد سفر انتخاب نکنید وبه پلیس راه نیز دستور داده شده محدودیت های ترددی در مسیرهای ورودی به استان یزد اعمال کند.
47	بخشدار مرکزی مهریز نیز گفت: برای پیشگیری از شیوع ویروس کرونا مردم از سفر به مناطق ییلاقی این شهرستان در بخش مرکزی خودداری کنند.
48	مهدی دهقان‌زاده افزود: تاکنون تصمیمی در خصوص ممنوعیت تردد در مناطق ییلاقی روستاهای بخش مرکزی مهریز اتخاذ نشده است و این ارتباط بعد از بررسی موضوع در صورت نیاز توسط ستاد شهرستان پیشگیری از کرونا اقدام می‌شود.
49	معاون درمان دانشگاه علوم پزشکی شهید صدوقی یزد تعداد بیماران بستری با تب ، علائم تنفسی و رادیولوژی مشکوک در استان را ۵۶۱ نفر بیان کرد.
50	محمود نوری شادکام افزود: از این تعداد ۵۷ نفر مبتلا به بیماری کرونا هستند که ۲۸ نفر مربوط به مرکز استان است.
51	وی تعداد موارد بهبود یافته در استان را ۱۹۴ نفر بیان و اظهار داشت: همچنین ۲۵ نفر با علایم مشکوک تنفسی و ۱۰ نفر از افراد مبتلا قطعی به کرونا در استان جان خود را از دست دادند.
52	همچنین از ۱۶ اسفند ماه جاده‌های استان اردبیل منتهی به استان گیلان با تصمیم و توافق مقام های دو استان برای جلوگیری از شیوع بیماری کرونا تا اطلاع و ثانوی مسدود شدند.
53	بر این اساس جاده اردبیل آستارا و خلخال اسالم به روی خودروهای عبوری بسته شده و به جز خودروها و کامیون‌های حامل مواد سوختی و فاسد شدنی اجازه تردد بین دو استان داده نمی‌شود.
54	در استان اردبیل ۴۰ بیمار مبتلا به کرونا شناسایی شده و ۵ نفر بر اثر این بیماری جان خود را از دست داده اند.
55	فرماندار نیر از تعطیلی تمام مراکز اقامتی، خدماتی و رفاهی فرهنگیان در این شهرستان تا اطلاع ثانوی خبر داد و گفت: مسافران از سفر به این شهر خودداری کنند.
56	ابراهیم امامی افزود: با توجه شیوع ویروس کرونا، مراکز اقامتی ، خدماتی و رفاهی فرهنگیان و سوئیت آپارتمان‌ها ، آبگرم‌های معدنی و تاسیسات گردشگری منطقه تعطیل شده است.
57	وی اظهارداشت: همچنین مراکز اقامتی اضطراری شهرستان نیر در ایام نوروز از جمله مدارس، خانه‌های مسافری و میهمانسراهای اداره‌های دولتی از چرخه پذیرش مسافر خارج شدند.
58	در کهگیلویه و بویراحمد با اینکه ۶ مورد ابتلا به کرونا ثبت شده است، با تصمیم استاندار چندین مسیر اصلی از جمله جاده یاسوج – اصفهان، یاسوج شیراز و یاسوج به بهبهان تا اطلاع ثانوی بسته شده است و تمامی اماکن عمومی، رستوران ها، مکان های تفریحی و گردشگری تعطیل شده اند.
59	استان کهگیلویه وبویراحمد بنا به تصمیم ستاد مدیریت کرونا هیچ گونه پذیریشی برای ایام نوروز امسال نخواهند داشت.
60	با توجه به مثبت اعلام شدن بیماری ۳۴ نفر به ویروس کرونا مسوولان استان کردستان اعلام کردند که نوروز امسال پذیرای گردشگران و میهمانان نخواهند بود.
61	قزوین، زنجان، کرمان، سمنان، بندر گناوه، منطقه آزاد ارس منطقه آزاد ماکو و سیستان و بلوچستان از دیگر نقاطی هستند که نوروز امسال میزبان مسافران نخواهند بود.
62	با توجه به شیوع ویروس کرونا به نظر می‌رسد در نقاط مختلف کشور هیچ یک از امکان اقامتی پذیرای مسافران نیستند و مردم برای حفظ سلامت خود و کاهش انتقال بیماری کرونا نوروز ۹۹ را باید متفاوت تر از سال های گذشته سپری کنند.
63	بر اساس آخرین آمار اعلام شده از سوی رییس مرکز روابط عمومی و اطلاع رسانی وزارت بهداشت تعداد مبتلایان قطعی به ویروس کرونا در کشور به ۳ هزار و ۵۱۳ نفر و فوت ناشی از آن به ۱۰۷ نفر رسیده و همچنین ۷۳۹ نفر تاکنون بهبود یافته‌اند.
64	کیانوش جهانپور درباره آخرین آمار ابتلا و فوت ناشی از ویروس کرونا در کشور تا ظهر پنجشنبه ۱۵ اسفند نیز اضافه کرد: از روز گذشته تاکنون ۵۹۱ مورد جدید ابتلا به ویروس کرونا در کشور ثبت شده و مجموع مبتلایان قطعی بیماری کووید ۱۹ تا ظهر امروز به ۳ هزار و ۵۱۳ نفر رسیده است.
