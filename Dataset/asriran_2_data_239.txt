asriran_2_data###راستی آزمایی واریز یارانه معیشتی به ۱۷ میلیون و ۷۰۰ هزار خانوار###https://www.asriran.com/fa/news/700743/راستی-آزمایی-واریز-یارانه-معیشتی-به-۱۷-میلیون-و-۷۰۰-هزار-خانوار###['اجتماعی ']###2019-11-28 15:08:00###۷۰۰۷۴۳###['دولت', 'یارانه']
10
1	مسئولان وزارت رفاه در جمع اصحاب رسانه با برقراری تماس‌های تلفنی با دریافت کنندگان بسته معیشتی که به صورت تصادفی از لیست خانوار انتخاب شد، درباره دریافت بسته آنها سوال کردند.
2	به گزارش ایسنا، حسین میرزایی، سخنگوی ستاد شناسایی مشمولان طرح حمایت معیشتی وزارت رفاه در جمع اصحاب رسانه با بیان اینکه تا امروز هفتم آذرماه، در مجموع حدود ۴ میلیون و ۶۰۰ هزار درخواست در کددستوری # ۶۳۶۹ * ثبت شده است که از این تعداد ۱۰ تا ۱۱ درصد سرپرست نبودند و یا درخواست تکراری بوده است گفت: بنابراین در مجموع حدود ۴ میلیون درخواست ثبت شده است.
3	وی در پاسخ به اینکه آن دسته از سرپرستها که تلفن ندارند باید چه کنند؟ گفت: سرپرست می تواند با کدملی خودش سیم‌کارتی خریداری کند.
4	سخنگوی ستاد شناسایی مشمولان طرح حمایت معیشتی وزارت رفاه در راستای شفاف سازی و راستی آزمایی واریز یارانه معیشتی به ۱۷ میلیون و ۷۰۰ هزار خانوار ایرانی به صورت تصادفی با شماره تلفن دریافت کنندگان یارانه معیشتی تماس برقرار و از آنها سوال کرد که آیا واقعا بسته حمایتی دریافت کرده‌اند یا خیر؟.
5	میرزایی در این باره توضیحاتی ارائه و اظهار کرد: وزارت رفاه وظیفه شناسایی مشمولان طرح را متناسب با شاخص‌هایی برعهده دارد.
6	افراد را از کمترین تا بیشترین دارندگان وسع مالی انتخاب و لیست را در اختیار سازمان برنامه قرار دادیم که مبالغ حمایتی در سه مرحله واریز شد.
7	وی افزود: اکنون در این برنامه چند شماره را تصادفی انتخاب و با آنها تماس می‌گیریم که آیا مبلغ را دریافت کرده‌اند یا خیر؟.
8	به گزارش ایسنا، طبق اطلاعات پایگاه داده وزارت رفاه چند نفر اول که به صورت تصادفی انتخاب شده بودند شماره تلفن همراهشان خاموش بود.
9	یک نفر با بعد خانوار ۴ نفر که مبلغ ۱۷۲ هزار تومان دریافت کرده بود، این دریافتی را تایید کرد.
10	خانم دیگری دارای بعد خانوار ۱ نفر که طبق اطلاعات پایگاه داده مبلغ ۵۵ هزار تومان دریافت کرده بود نیز دریافت بسته حمایتی را تایید کرد و گفت: بله، همان سری اول برایم واریز شد، ساکن استان خراسان هستم و ۵۵ هزار تومان دریافت کرده‌ام و ۷۰ سال سن دارم.
11	شخص دیگری از استان آذربایجان غربی نیز اعلام کرد که مبلغ ۱۷۲ هزار تومان به حسابش واریز شده است.
12	شخص دیگری از استان کرمان نیز ۱۷۲ هزار تومان مبلغ حمایت معیشتی را دریافت کرده بود.
13	همچنین فرد دیگری از استان اصفهان گفت که خانه و ماشین ندارم و بازنشسته‌ام، خانواده سه نفره هستیم و یارانه را دریافت کرده‌ایم.
