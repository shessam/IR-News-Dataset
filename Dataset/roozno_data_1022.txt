roozno_data###اماکن مذهبی از فردا با دستورالعمل‌های بهداشتی بازگشایی می‌شوند/ حضور همه کارمندان در محل خدمت از ۱۰ خرداد/ تغییر ساعت کار ادارات###http://roozno.com//fa/news/428018/اماکن-مذهبی-از-فردا-با-دستورالعمل‌های-بهداشتی-بازگشایی-می‌شوند-حضور-همه-کارمندان-در-محل-خدمت-از-۱۰-خرداد-تغییر-ساعت-کار-ادارات###[]###2020-05-23 10:49:00###۴۲۸۰۱۸###['اماکن مذهبی', 'بازگشایی']
1
1	رئیس جمهور گفت: مهار ویروس در کشور کرونا شروع شده است و ۱۰ استان شرایط خوبی دارند و می‌توانیم در این مرحله بخش تشخیص را با کیت‌ها و سایر ابزارها ادامه دهیم.
2	به گزارش روز نو : حجت الاسلام حسن روحانی در جلسه ستاد ملی مبارزه با کرونا گفت: امروز سوم خرداد است که روز بسیار مهمی در تاریخ ملی و دفاع مقدس کشور ما محسوب می‌شود.
3	شاید شادمانی سوم خرداد از یاد رفتنی نباشد.
4	وی با اشاره به آزادسازی خرمشهر در سوم خرداد سال ۶۱ ادامه داد: سوم خرداد نیروهای مسلح و عشایر آن پیروزی بزرگ و غرور ملی را رقم زدند.
5	سوم خرداد پایان یک توطئه عظیم استکبار جهانی و بین المللی و منطقه‌ای بود.
6	رئیس‌جمهور با اشاره به آخرین وضعیت بیماری کرونا گفت: مهار ویروس کرونا شروع شده است و ۱۰ استان شرایط خوبی دارند و می‌توانیم در این مرحله بخش تشخیص را با کیت‌ها و سایر ابزارها ادامه دهیم تا مبتلایان بیشتری را تشخیص دهیم.
7	وی افزود: وزیر بهداشت در آغاز جلسه امروز بیان کردند که اگر آنتی بادی‌ها به اندازه کافی نباشد، اطمینان‌بخش نیست.
8	آنتی بادی از افرادی که مبتلا شدند و عبور کردند گرفته می‌شود و این میزان هنوز به نقطه‌ای که اطمینان بخش باشد، نرسیده است.
9	روحانی اظهار کرد: عدد و رقمی که اعلام شد پایین بود که باید بالا باشد، باید دقت کنیم و میزان آموزش‌ها را بالا ببریم، همچنین باید نظارت‌ها را تشدید کنیم؛ ۱۸۵ هزار نفر آماده‌اند و تعداد دیگری نیز برای نظارت در حال آماده شدن هستند.
10	کادر درمان نیز باید با همان آمادگی روز اول آماده باشد.
11	وی بیان کرد: من امیدوارم که بتوانیم به تدریج و به سرعت کشور را به مرحله چهارم مهار برسانیم اما حتی اگر در کل کشور شرایط مهار باشد، باز هم مراقبت‌ها باید ادامه پیدا کند اما در عین حال من تاکید می‌کنم که عده‌ای به دنبال هراس افکنی هستند و بعضی‌ها هستند که قصد دارند فضای روانی جامعه را ناامن کنند و به مردم القا کند که وضعیت غیرقابل بازگشت است.
12	مراقبت‌ها لازم است اما دلیلی برای هراس‌افکنی وجود ندارد.
13	روحانی گفت: هم از لحاظ اداری و هم از لحاظ بازگشایی در حال پیشرفت هستیم و اضطراب و هراسی نباید وجود داشته باشد.
14	به هر حال این موضوع هم نو پدید است و هم عالم گیر است؛ این یک واقعیت است که ما با این ویروس مواجه شده‌ایم اما در عین حال باید از این مراحل عبور کنیم.
15	وی با بیان اینکه کسانی که بیماری زمینه‌ای دارند بیشتر باید در خانه بمانند و مراقبت کنند، افزود: طبق گزارشی که در آغاز جلسه داده شد، میزان مرگ و میر ناشی از این ویروس و دوران مدت بستری، روند نزولی پیدا کرده است.
16	فعالیت وزارت بهداشت برای کشف موارد جدید بیشتر شده که این نیز خبر خوشی است اما نکته‌ای هشدار دهنده نیز در گزارش امروز بود و آن اینکه مرگ و میرها نسبت به افرادی اتفاق افتاده که بیماری زمینه‌ای داشته‌اند؛ بیماری قلبی و عروقی و دیابت در رأس آنها بود بنابراین کسانی که بیماری زمینه‌ای دارند، بیشتر باید در خانه بمانند و مراقبت کنند.
17	وی بیان کرد: چه آنهایی که ضعف دارند و چه آنهایی که بیماری زمینه‌ای دارند باید همچنان به مراقبت‌ها ادامه دهند.
18	۸۸ درصد افرادی که در کشور به دلیل این ویروس فوت کرده‌اند، کسانی بوده‌اند که یک یا چند بیماری زمینه‌ای داشته‌اند؛ پس معلوم است این بخش جامعه بیشتر در خطر هستند.
19	رییس‌جمهور در تشریح تصمیمات اتخاذ شده در جلسه امروز ستاد ملی مقابله با کرونا، اظهار داشت: از جمله تصمیماتی که در جلسه امروز اتخاذ شد، یک بخش از تصمیم‌ها به حوزه‌های فرهنگی و بازگشایی اماکن مقدس مربوط می‌شود، البته در جلسه گذشته هم اعلام کرده بودیم که صبح باز شود و بعد بسته شود، سپس بعد از ظهر باز شود و بعد بسته شود، خب این کار برای عزیزانی که تولیت این اماکن را برعهده دارند سخت است، لذا از آنجا که فلسفه این امر را می‌دانستند و دلیل آن هم این بود که در وقت ظهر نماز جماعت و اجتماع برگزار نشود، آن‌ها پذیرفتند که مسئولیت این را بر عهده بگیرند که صبح قبل از طلوع آفتاب درب‌ها را باز کنند و عصر هم نزدیک غروب آفتاب را ببندند و در طول این مدت هم افراد را راهنمایی کنند که زیارت یا توقف‌شان طولانی نشود و موارد بهداشتی رعایت شود.
20	وی ادامه داد: بنابراین با هماهنگی وزارت بهداشت و درمان ان‌شاءالله از فردا که عید فطر است، اماکن مذهبی و مقدس با همین دستورالعمل‌ها گشایش پیدا می‌کند و ان‌شاءالله مردم هم با توجه به پروتکل‌های بهداشتی بالاترین بهره را از زیارت خود ببرند.
21	روحانی در ادامه اظهار داشت: موضوع دوم بازگشایی موزه‌ها و اماکن تاریخی است که از فردا با رعایت پروتکل‌های بهداشتی و هماهنگی با ستاد ملی می‌توانند گشایش پیدا کنند، همچنین در جلسه هفته آینده در خصوص بازگشایی مساجد کل کشور و همچنین تغییر ساعت کاری پاساژها پس از اینکه طی هفته جاری در کمیته‌های مربوطه درخصوص آن بحث و بررسی شد، شروع به کار خواهند کرد.
22	وی افزود: مساله بعدی از هفته آینده یعنی دهم خرداد همه کارمندان اداری در محل خدمت خود حضور خواهند یافت، پیش از این گفته شده بود که درصدی از کارمندها کمتر بیایند که از دهم خرداد این محدودیت برداشته می‌شود و همه کارمندان از دهم خرداد با مراقبت و رعایت همه دستورالعمل‌ها سر کار خواهند آمد.
23	البته دستورالعمل‌های لازم را وزارت بهداشت تهیه و سازمان امور استخدامی ابلاغ خواهد کرد، ساعت کار ادارات هم ۷:۳۰ الی ۱۴:۳۰ خواهد بود.
