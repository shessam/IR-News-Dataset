asriran_1_data###شفر: هواداران فهمیدند چه کسانی نگذاشتند قهرمان شویم/ فتحی علاقه‌ای به حل مشکل نداشت###https://www.asriran.com/fa/news/717874/شفر-هواداران-فهمیدند-چه-کسانی-نگذاشتند-قهرمان-شویم-فتحی-علاقه‌ای-به-حل-مشکل-نداشت###['ورزشی']###2020-03-09 14:02:00###۷۱۷۸۷۴###['شفر', 'استقلال']
14@@@15@@@16
1	سرمربی سابق تیم فوتبال استقلال گفت: شکایت من تبعاتی برای باشگاه نخواهد داشت اما ممکن است برای برخی مشکل ایجاد کند.
2	به گزارش فارس، وینفرد شفر سرمربی فصل گذشته تیم فوتبال استقلال بعد از جدایی از این تیم اقدام به شکایت از باشگاه استقلال به فیفا کرد.
3	وی که از رفتار مدیران وقت استقلال به شدت ناراحت بود اعلام کرد اقدام آنها را بی پاسخ نخواهد گذاشت و حالا شکایت رسمی وی به باشگاه استقلال رسیده است.
4	گفت‌وگوی شفر در خصوص شکایتش از استقلال و مسائل مختلف را در زیر می‌خوانید:ابتدا بگذارید بگویم که بهترین آرزوها را برای مردم ایران دارم.
5	اخبار ماههای گذشته کشور شما را هم دنبال می‌کنم.
6	اتفاقاتی که رخ داده برای ایران آسان نبود اما از صمیم قلبم برای همه آرزوی سلامتی و خوشبختی دارم.
7	در مورد سوال شما هم باید بگویم هر شکایتی به فیفا می‌شود، به خاطر نقض قرارداد است.
8	مدیریت سابق باشگاه استقلال قراردادهای همکاران من را به شکل‌های مختلف نقض کرد و برایم عجیب نیست که فیفا از ما حمایت کرده است.
9	بارها هشدار داده بودم مدیریت سابق قراردادم را نقض کرده است.
10	رفتار مدیریت سابق در پایان کار، بی احترامی محض بود.
11	در تمام دوران فعالیتم در فوتبال چنین تجربه‌ای نداشتم و چنین چیزی را ندیده بودم.
12	در حال حاضر بند جدیدی در مورد «ضد زورگیری» در اساسنامه فیفا ایجاد شده و فیفا در مورد همه مسائلی که اتفاق افتاده، در جریان قرار دارد.
13	البته این اتفاق تبعاتی برای استقلال نخواهد داشت اما ممکن است برای برخی مشکل ایجاد کند.
14	در این مدت با هیچ فردی از باشگاه صحبت نکردم.
15	پس از آنکه آنها من را اخراج کردند با فتحی ارتباط برقرار کردم.
16	می‌خواستم به او فرصتی برای حل ماجرا بدهم اما هیچ علاقمندی نشان نداد.
17	همچنان دوستان خوبی در ایران دارم.
18	درباره تمام چیزهایی که اتفاق افتاده، اطلاع دارم.
19	می‌دانم که تغییراتی در مدیریت باشگاه صورت گرفته و فقط می‌توانم بگویم برای هواداران بسیار خوشحالم.
20	شما به یاد دارید وقتی من مربی استقلال بودم، بارها اشاره کردم افرادی در کنار ما هستند که هر کاری انجام می‌دهند تا ما از موفقیت و قهرمانی دور شویم.
21	متاسفانه آنها توانستند شانس ما برای قهرمانی و لیگ قهرمانان آسیا را از بین ببرند.
22	خوشحالم که بسیاری از هواداران فهمیدند در مورد چه کسی صحبت می‌کنم و خوشحال هستم که یک مدیریت جدید به استقلال آمده و من هم بهترین ها را برای آنها آرزو می‌کنم.
23	استقلال شایسته بهترین‌ها است.
24	هواداران نباید ناراحت این موضوع باشند.
25	آنها باهوش و پرشور هستند و استقلال و تاریخ این باشگاه را خوب می‌شناسند.
26	آنها رویدادها را پیگیری می‌کردند و می‌دانند چه اتفاقاتی رخ داده است.
27	ما در موقعیت بسیار خوبی بودیم ولی برخی قدم به قدم ما را به سمت نابودی پیش بردند.
28	متاسفانه این کارها چنین نتایجی در برداشت و من مجبور شدم شکایت کنم.
29	متاسفانه این موضوعات یک حقایقی است که مردم باید آنها را بدانند.
30	به نظر می‌رسد که این اتفاقات به صورت مداوم برای استقلال رخ می‌دهد و چیزی برای ناراحتی وجود ندارد.
31	فتح‌الله‌زاده قبل از مدیرعاملی در استقلال در جریان تمامی مشکلات بود و البته وزیر ورزش هم همه چیز را می‌دانست.
32	مطمئن هستم که هر دو بهترین کارها را انجام می‌دهند، بدهی ها را پرداخت خواهند کرد و در بازسازی استقلال تمرکز خواهند داشت چون هر دو می‌دانند این مسیر درستی است که باید طی شود.
33	استقلال بیشتر از یک باشگاه فوتبال بلکه یک نمادی از غرور و عرت و افتخار محسوب می‌شود.
34	تا این لحظه با کسی صحبت نکرده‌ام.
35	اگر مدیریت جدید می‌خواهد با من صحبت کند، مطمئنا می‌دانند چگونه باید با من تماس بگیرند.
