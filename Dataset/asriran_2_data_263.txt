asriran_2_data###شهردار تهران: کرایه تاکسی به هیچ عنوان افزایش نمی یابد###https://www.asriran.com/fa/news/701001/شهردار-تهران-کرایه-تاکسی-به-هیچ-عنوان-افزایش-نمی-یابد###['اجتماعی ']###2019-11-30 13:17:00###۷۰۱۰۰۱###['کرایه تاکسی', 'آلودگی هوا', 'گرانی بنزین']
8@@@9
1	شهردار تهران با اشاره به اینکه شهرداری یکی از 20 دستگاه متولی کاهش آلودگی هوا است، گفت: به هیچ عنوان هیچ افزایش قیمتی در خصوص کرایه تاکسی‌ها نخواهیم داشت.
2	به گزارش فارس، پیروز حناجی ظهر امروز در حاشیه مراسم امضای تفاهم‌نامه همکاری با معاونت علمی و فناوری ریاست جمهوری در جمع خبرنگاران در پاسخ به سوال خبرنگار فارس که از وی پرسید شما در سخنانتان اشاره کردید که 10 درصد از آلودگی هوای شهر تهران به واسطه فعالیت و تحرک موتورسیکلت‌ها است آیا بنا ندارید تفاهم‌نامه‌ای هم با معاونت علمی و فناوری ریاست جمهوری امضا کنید تا فکری برای آن 90 درصد باقی مانده آلودگی هوای تهران هم کنید تا مشکلش برطرف شود و دیگر چشم به راه وزش باد و بارش باران نباشیم گفت: اولا متلک خوبی انداختید.
3	وی ادامه داد: ثانیا باید به شما بگویم که اقدامات دیگری هم در شهرداری تهران در حال انجام است تا آلودگی هوای شهر تهران کاهش یابد.
4	حناچی گفت: همانطور که می‌دانید یکی از دلایل آلودگی هوای تهران وجود ذرات معلق در هوای شهر است که برای کاهش این ذرات موضوع نصب فیلترهای دوده را در دستور کار قرار داده‌ایم و همانطور که می‌دانید هفته گذشته تفاهم‌نامه‌ای در این خصوص به امضا رسید.
5	شهردار تهران گفت: ما تلاش داریم تا ساخت فیلترهای دوده بومی‌سازی و توسط شرکت‌های داخلی انجام شود زیرا این اقدام دو دستاورد به همراه می‌آورد اول اینکه باعث می‌شود قیمت فیلتر دوده کاهش یابد و میل و رغبت رانندگان خودرو به ا ستفاده از آن بیشتر می‌شود و ثانیا به دلیل آنکه بومی شده امکان نصبش بر روی سایر خودروهای داخلی هم فراهم می‌شود.
6	وی گفت: در کنار این موضوع می‌دانید که 40 درصد آلودگی هوای شهر تهران به خاطر استفاده از خودروهای شخصی است و امروز که بخشی از شهر تعطیل شد و حرکت برخی خودروها هم محدود شد دیدم که کیفیت هوای شهر بهتر شد.
7	حناچی گفت: با توجه به این موضوعات باید به سمت افزایش فعالیت ناوگان حمل و نقل عمومی قدم برداریم و در این رابطه هم شاهد آن هستید که در همین مدت اخیر همه 70 واگنی که در گمرک معطل مانده بودند به قطار تبدیل شده و امروز به ناوگان حمل و نقل مترویی اضافه شده است.
8	وی خاطرنشان کرد: هرچند ما می دانیم که برای آنکه مترو بتواند از تمام ظرفیت خود استفاه کند و روزانه 7.
9	5 میلیون نفر سفر داشته باشد نیاز به 2 هزار واگن دارد که تامین این میزان واگن حتما مستلزم همکاری‌های همه جانبه است.
10	شهردار تهران در پاسخ به سوال یکی دیگر از خبرنگاران که از وی درمورد افزایش قیمت تاکسی‌ها پرسید گفت: به هیچ عنوان هیچ افزایش قیمتی در خصوص کرایه تاکسی‌ها نخواهیم داشت.
11	وی ادامه داد: توافقات خوبی برای اختصاص سهمیه بنزین به تاکسی‌داران شده است که براساس آن توافقات احتیاج به افزایش قیمت کرایه‌ها را نمی‌بینیم.
12	حناچی در پاسخ به سوال یکی دیگر از خبرنگاران درباره اینکه شما گفتید یکی از 20 دستگاهی هستید که در حوزه کاهش آلودگی هوا نقش دارید آیا بنا ندارید از ظرفیت حضورتان در هیات دولت استفاده کنید و سایر دستگاه‌ها را مجاب کنید تا وظایف خود را انجام دهند گفت: براساس آنچه در متن صریح قانون هوای پاک آمده 20 دستگاه در حوزه کاهش آلودگی هوا مسئولیت دارند.
13	وی افزود: این در حالی است که نقش شهرداری تهران بین 10 تا 15 درصد است و 85 درصد اقدامات باید در جای دیگری انجام شود.
14	شهردار تهران گفت: از این رو به طور قطع بنده از ظرفیت حضورم در هیات دولت استفاده خواهم کرد و این موضوع را به سایر دستگاه‌های مسئول گفته و از آنها خواهم خواست تا به هر تقدیر به وظایف مصرح خود عمل کنند.
15	حناچی در پاسخ به سوال یکی دیگر از خبرنگاران که از وی درباره چرایی برگزاری دو نمایشگاه به صورت همزمان در محل نمایشگاه‌های تهران و تحویل بار ترافیکی به آن نقطه پرسیده بود گفت: حتما اینگونه است که پیش از برگزاری هر نمایشگاهی تمام جوانب امر در خصوص افزایش ترافیک و معضلات اینچنینی بررسی شده و پلیس راهور درخصوص آن هماهنگی لازم را انجام می‌دهد.
16	وی گفت: من درخصوص این دو نمایشگاهی که شما گفتید اطلاعات کافی ندارم اما برای مثال مقرر شده است که لیست تمام نمایشگاه‌هایی که قرار است در سال بعد در محل نمایشگاه‌های بین‌المللی تهران برگزار شود تا بهمن ماه ارائه شده و در مورد تک تک آنها بررسی‌های لازم صورت گیرد.
