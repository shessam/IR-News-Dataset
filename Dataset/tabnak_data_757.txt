tabnak_data###«خوب بد جلف 2: ارتش سری» کمدی بی‌کیفیتی که رکورد می‌زند!###https://www.tabnak.ir/fa/news/960460/خوب-بد-جلف-2-ارتش-سری-کمدی-بی‌کیفیتی-که-رکورد-می‌زند###['فرهنگی', 'سینما']###2020-02-20 13:32:00###۹۶۰۴۶۰###['خوب بد جلف 2 ارتش سری', 'فیلم سینمایی', 'نقد فیلم']
6
1	فیلم سینمایی «خوب بد جلف 2: ارتش سری» در شرایطی اکران شد و عملاً در نوروز نیز روی پرده باقی خواهد ماند و بخشی از اکران نوروز خواهد شد که گمان می‌رود رکورد گیشه سینما را بشکند؛ اتفاقی که در دوران کنونی از سوی کمدی‌های بی‌کیفیت به صورت مکرراً در حال وقوع است و اکنون نوبت این فیلم است که در این مسیر به موفقیت دست یابد.
2	فیلم سینمایی «خوب بد جلف 2: ارتش سری» به نویسندگی، کارگردان و تهیه کنندگی پیمان قاسم‌خانی دنباله‌ای بر فیلم «خوب بد جلف» با محوریت زوج پژمان جمشیدی و سام درخشانی است؛ ترکیبی که نخستین بار در سریال «پژمان» به کارگردانی سروش صحت و نویسندگی مهراب قاسم‌خانی و پیمان قاسم‌خانی مورد توجه قرار گرفت و پس از اقبال عمومی به این شیمی، پیمان قاسم خانی از دل آن دو فیلم ساخت که عملاً بسترساز تبدیل شدن جمشیدی به بازیگر نیز شد.
3	بخشی از جذابیت این دو بازیگر برای تماشاگر این است که خودشان را بازی می‌کنند و از قضا چون صنعی در ارائه واقعیت‌ وجودی‌شان ندارند، برای تماشاگر جذاب است و در واقع با کاراکتر به معنای واقعی کلمه مواجه نیستم و با تیپ مواجهیم؛ پژمان جمشیدی یک فوتبالیست بازنشسته که در مستطیل سبز ستاره درخشانی نبوده و حالا با سام درخشانی یک بازیگر متوسط تلویزیون و سینما بُر خورده و با هم در فیلم‌هایی بازی می‌کنند و موقعیت‌هایی ظاهر می‌شوند که از قضا حاوی بلاهت و فقدان درک بدیهیات است.
4	با این حال این تیپ‌ها ملات کافی برای احداث ساختمان یک فیلمنامه منسجم، آن هم به صورت مکرر نیست و ظاهراً نمی‌توان یک مجموعه فیلم کمدی جذاب با همین ملات اندک ساخت اما ظاهراً قاسم‌خانی اعتقاد دارد که «می‌شود» و قصد دارد از این دو تا جایی که ممکن است شبیه زوج‌های مشهور کمدی سینما بهره برداری کند و پول بسازد اما آیا صرفاً کاراکترها می‌توانند چنین کارکردی داشته باشند؟در قسمت دوم گروهی اطلاعاتی از آمریکا به ریاست دکتر مدنی(فرهاد آییش) و با عضویت فربد (حامد کمیلی) به ایران می‌آید تا زیر نظر دونالد ترامپ منابع کیک زرد ایران را نابود کند و برای پوشش از بازیگری سام درخشانی و پژمان جشمیدی استفاده می‌کند و آن گونه که قاسم خانی گفته، در قسمت سوم بشکه کیک زردی که در قسمت دوم به آن پرداخته شد، مانند استخوان کارتون پلنگ صورتی که بین همه دست به دست می‌شد بین همه می‌چرخد و برای کاراکتر‌ها اتفاقات بامزه‌ای را رقم می‌زند.
5	مابقی ماجرا یک سری کمدی موقعیت ضعیف و تعدادی شوخی‌های دوپهلو است که سینمای کمدی است و خبری از یک فیلمنامه استوار که دست‌کم شبیه فیلم «مارمولک» برداشتی از یک فیلمی چون «ما فرشته نیستیم» نیل جردن باشد، نیز نیست.
6	انگار علاوه بر خشک شدن چشمه‌های خلاقیت قاسم خانی، قدرت برداشتش نیز تضعیف شده و دیگر نمی‌تواند مثل گذشته عمل کند اما به هر حال در دورانی که کمدی‌های ضعیف بر سر شکستن رکورد گیشه سینمای ایران کورس گذاشته‌اند، فیلم تازه قاسم‌خانی گزینه جدی رکوردشکنی و ایستادن بالاتر از فیلم «مطرب» رکوردار کنونی گیشه سینما است.
